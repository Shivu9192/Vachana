{
    "id": "20724", 
    "vachana": "ಕೂಡಿದ ಧನವೆಲ್ಲವನು ಗುರುಲಿಂಗಜಂಗಮಕ್ಕೆ \nವಂಚನೆಯ ಮಾಡಿ ಒಳಗಿಟ್ಟುಕೊಂಡು, \nನೆಲನ ತೋಡಿ ಬಚ್ಚಿಟ್ಟುಕೊಂಡು. \nಹಲವು ತೆರದ ಆಭರಣಂಗಳ ಮಾಡಿಸಿ, \nಕರ ಚರಣ \n  ಕರ್ಣಂಗಳೊಳಗಿಟ್ಟುಕೊಂಡು, \nಮತ್ತಿಷ್ಟು ಬದುಕಾಗಲೆಂದು ತನ್ನ ಕೈಯೊಳಗಿನ ಇಷ್ಟಲಿಂಗಕ್ಕೆ \nಅಷ್ಟವಿಧಾರ್ಚನೆಯಂ ಮಾಡುವ ಲಿಂಗಪೂಜಕನ \n  ಎಂತೆಂದೊಡೆ; \nಆ ಭಕ್ತನು ಪಂಚಾಭಿಷೇಕದಿಂದ ಲಿಂಗಕ್ಕೆ ಮಜ್ಜನವ ನೀಡಿದಡೆ \nಲಿಂಗದ ಚಿತ್ತದಲ್ಲಿ ಸುಣ್ಣ ನೀರನೆತ್ತಿ ಬಾಜಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ವಿಭೂತಿಯ ಧರಿಸಿದಡೆ \nಲಿಂಗದ ಚಿತ್ತದಲ್ಲಿ ಬೂದಿಯ ಬೊಕ್ಕಣವ ಕಟ್ಟಿ ಬಾಜಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ಗಂಧವ ಧರಿಸಿದರೆ \nಲಿಂಗದ ಚಿತ್ತದಲ್ಲಿ ಚಂಡಿಟ್ಟು ಬಾಜಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ಅಕ್ಷತೆಯನೇರಿಸಿದರೆ \nಲಿಂಗದ ಚಿತ್ತದಲ್ಲಿ ಕಲ್ಲು ಹೊರಿಸಿ ಬಾಧಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ಪುಷ್ಪವ ಧರಿಸಿದರೆ \nಲಿಂಗದ ಚಿತ್ತದಲ್ಲಿ ಬೆನ್ನ ಮೇಲೆ \n  ಹೊರಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ಧೂಪವ ಬೀಸಿದರೆ \nಲಿಂಗದ ಚಿತ್ತದಲ್ಲಿ ಅರವನಿಕ್ಕಿ ಬಾಧಿಸಿದಂತಾಯಿತ್ತಯ್ಯಾ ! \nಆ ಭಕ್ತನು ದೀಪಾರತಿಯನೆತ್ತಿದರೆ \nಲಿಂಗದ ಚಿತ್ತದಲ್ಲಿ ಪಂಜುಗಳ್ಳರು ಬಂದು ಮೋರೆಯ ಸುಟ್ಟು  \nಬಾ[ಧಿ]ಸಿದಂತಾಯಿತ್ತಯ್ಯಾ ! \nಆ ಭಕ್ತನು ಸ್ತೋತ್ರಮಂತ್ರವ ನುಡಿದರೆ \nಲಿಂಗದ ಚಿತ್ತದಲ್ಲಿ ಕರ್ಣದೊಳಗೆ ತೊಣಚಿ ಹೊಕ್ಕು ಗೋಳಿಟ್ಟು \nಬಾಧಿಸಿದಂತಾಯಿತ್ತಯ್ಯಾ ! \nಇಂತಪ್ಪ ಲಿಂಗಬಾಧಕರನು ಲಿಂಗಪೂಜಕರೆನಬಹುದೆ ? \nಆತನ ಅಂಗಳವ ಮೆಟ್ಟಬಹುದೆ ? \nಇದರ ಇಂಗಿತವ ನಿಜಭಾವವುಳ್ಳ ಶರಣರು ನೀವೇ ತಿಳಿದು ನೋಡಿರೆಂದಾತ ನಮ್ಮ ಅಂಬಿಗರ ಚೌಡಯ್ಯ.\n"
}