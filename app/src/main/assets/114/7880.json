{
    "id": "/7880", 
    "vachana": " \nಹಿರಿಯತನಕ್ಕೆ ಪಥವೆ, \nಬಾಣನ ಮನೆಯ ಬಾಗಿಲ ಕಾಯ್ವುದು ? \nಮಹಂತತನಕ್ಕೆ ಪಥವೆ, \nನಂಬಿಗೆ ಕುಂಟಣಿಯಾದುದು ? \nಕರುಣಿತನಕ್ಕೆ ಪಥವೆ, \nಸಿರಿಯಾಳನ ಮಗನ ಕೊಲುವುದು ? \nದಾನಿತನಕ್ಕೆ ಪಥವೆ, \nದಾಸನ ವಸ್ತ್ರವ ಸೀಳುವುದು ? \nನಿಮ್ಮ ಹಿರಿಯತನಕ್ಕಿದು ಪಥವೆ, \nಬಲ್ಲಾಳನ ವಧುವ ಬೇಡುವುದು ? \nನಿಮ್ಮ ಗುರುತನಕ್ಕಿದು ಪಥವೆ, \nನಾರಿಯರಿಬ್ಬರೊಡನೆ ಇಪ್ಪುದು ? \nಶಿವಶಿವಾ ನಿಮ್ಮ ನಡವಳಿ ? \nಶಂಭುಜಕ್ಕೇಶ್ವರಾ, ಅಲ್ಲದಿರ್ದಡೇಕೆ ಶ್ರುತಿಗಳ ಕೈಯಿಂದತ್ತತ್ತಲೆನಿಸಿಕೊಂಬೆ ?\n"
}