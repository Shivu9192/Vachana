{
    "id": "/5211", 
    "vachana": "ಉದಕದಿಂದ ಅಭಿಷೇಕಂಗೈವಡೆ,\nಒದವಿದವು ನೋಡಾ ನಿನ್ನುತ್ತಮಾಂಗದಲ್ಲಿ\nಅರುವತ್ತೆಂಟುಕೋಟಿ ನದಿಗಳು.\nಪುಷ್ಪವ ಧರಿಸುವಡೆ,\nಚಂದ್ರಕಲಾ ಪ್ರಕಾಶವುಂಟು ನೋಡಾ ಜಟಾಗ್ರದಲ್ಲಿ.\nನೀರಾಜನವೆತ್ತುವಡೆ ಸೂರ್ಯಚಂದ್ರಾಗ್ನಿನೇತ್ರ ನೋಡಾ.\nಸ್ತೋತ್ರವ ಮಾಡುವಡೆ,\nವೇದಂಗಳು ಹೊಗಳಿ ಹೊಗಳಿ ಮೂಗುವಟ್ಟವು ನೋಡಾ.\nನಿನ್ನ ಮುಂಭಾಗದಲ್ಲಿ ನಾಟ್ಯವನಾಡುವಡೆ,\nಅದುರಿದವು ನೋಡಾ ಅಜಾಂಡಂಗಳು ನಿನ್ನ ಪಾದಸ್ಪರ್ಶನಂದ.\nಚಾಮರವ ಬೀಸುವಡೆ,\nನೋಡಾ ಹನ್ನೊಂದು ಕೋಟಿ ರುದ್ರಕನ್ನಿಕೆಯರ ಕೈತಾಳಧ್ವನಿಯು.\nಚಂದನವ ಧರಿಸುವಡೆ,\nನೋಡಾ ಮಲಯಾಚಲನಿವಾಸಿ.\nವಸ್ತ್ರವ ಧರಿಸುವಡೆ,\nನೋಡಾ ವ್ಯಾಘ್ರಾಸುರ ಗಜಾಸುರ ಚರ್ಮವಾಸಿ.\nಭಸ್ಮವ ಧರಿಸುವಡೆ,\nನೋಡಾ ಕಾಮನಸುಟ್ಟ ಭಸ್ಮ ಅಂಗದಲ್ಲಿ.\nಅಕ್ಷತೆಯ ಧರಿಸುವಡೆ,\nನೋಡಾ ಅಜಾಂಡಂಗಳ ದಾಟಿದ ಮಸ್ತಕ.\nಅಂತಪ್ಪ ವಿಗ್ರಹವ ಪೂಜಿಸುವಡೆನ್ನಳವೆ?\nಶರಣನ ಮುಖದಿಂದ ಬಂದ ಪದಾರ್ಥವ ಕೈಕೊಂಡುಪೂಜಾ ಪ್ರೀತನಾಗಯ್ಯಾ, ಕಪಿಲಸಿದ್ಧಮಲ್ಲಿಕಾರ್ಜುನ.\n"
}