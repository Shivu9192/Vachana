{
    "id": "/4895", 
    "vachana": "ಶುದ್ಧ ಸಿದ್ಧ ಪ್ರಸಿದ್ಧ ಪಂಚಮಹಾವಾಕ್ಯಂಗಳನರಿದೆನೆಂಬ\nಯೋಗಿ ಕೇಳಾ ನೀನು.\nಶುದ್ಧವಾವುದು? ಸಿದ್ಧವಾವುದು? ಪ್ರಸಿದ್ಧವಾವುದು?\nಹೇಳಿರೇ ಬಲ್ಲರೆ.\nಪ್ರಾಣಾಯಾಮದಲಿ ಪ್ರವೇಶಿಸಬಲ್ಲಡೆ ಅದು ಶುದ್ಧ,\nಪ್ರತ್ಯಾಹಾರದಲಿ ಪ್ರಕಟಿಸಬಲ್ಲಡೆ ಸಿದ್ಧ.\nಪಂಚಬ್ರಹ್ಮದಲಿ ಪ್ರವೇಶಿಸಬಲ್ಲಡೆ ಪ್ರಸಿದ್ಧ.\nಕೋಹಂ ತತ್ವಾರ್ಥವಂ ಮೀರಿದ,\nಆಜ್ಞಾಸೀಮೆಯ ಸಮನಿಸಿದ,\nಪ್ರಸಿದ್ಧಬ್ರಹ್ಮವನು ಮೀರಿದ,\nಅನಾಹತವನಾನಂದವ ಮಾಡಿದ,\nಆಶಕ್ತಿಯ ಸಂಯೋಗವಂ ಮಾಡಿದ,\nಉರುತರ ಪರಮಸೀಮೆಯಂ ದಾಂಟಿದ.\nಮಾತೆಯಿಲ್ಲದ ಜಾತನ,\nಗಮನವಿಲ್ಲದ ಗಮ್ಯನ,\nಆ ಯಾರೂ ಅರಿಯದ ಅನಾಥನ,\nಹಮ್ಮಿನ ಸೊಮ್ಮಳಿದ ನಿತ್ಯನ,\nಅನಂತ ಬ್ರಹ್ಮಾಂಡವಳಿವಲ್ಲಿ ಏನೆಂದರಿಯದ ಸತ್ಯನ,\nಸಕಳ ನಿಷ್ಕಳಾತ್ಮಕದ ಪೂರ್ಣನಪ್ಪ ಮುಕ್ತನ,\nಬ್ರಹ್ಮಯೋಗವನರಿವರನೇಡಿಸುವ ಶಕ್ತನ,\nಅವ್ವೆಯ ಮನದ ಕೊನೆಯ ಮೊನೆಯ ಮೇಲೆ\nನಿತ್ಯನಾಗಿಪ್ಪ ಒಡೆಯನ,\nಪ್ರಾಣಶೂನ್ಯನಪ್ಪ ಭಕ್ತಂಗೆ ಪ್ರಾಣನಾಗಿಪ್ಪ ಲಿಂಗನ,\nಷಡ್ವಿಧ ಭಕ್ತಿಯಲ್ಲಿ ಸಂಯೋಗವ ಮಾಡುವ ಶರಣನ,\nಇಹಪರ ಏಕವಾಗಿಪ್ಪಾತನ ತೋರಿದನೆನ್ನ ಗುರು\nಬಸವಣ್ಣನ ಕಂಡೆನಾತನ ಕೊಂಡೆ,\nಆತನ ಪಾದೋದಕ ಪ್ರಸಾದವ\nಹಿಂದೆ ಉಂಡ ಹಂಗೆ ಇನ್ನು ಉಂಡೆನಾಯಿತ್ತಾದೊಡೆ,\nಹಿಂದೆ ಬಂದ ಹಂಗೆ ಇನ್ನು ಬಂದೆನಾಯಿತ್ತಾದೊಡೆ,ಕಪಿಲಸಿದ್ಧಮಲ್ಲಿಕಾರ್ಜುನಯ್ಯ ನಿಮ್ಮಾಣೆ.\n"
}