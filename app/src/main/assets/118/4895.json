{
    "id": "4895", 
    "vachana": "<font>1025<br/>ಶುದ್ಧ ಸಿದ್ಧ ಪ್ರಸಿದ್ಧ ಪಂಚಮಹಾವಾಕ್ಯಂಗಳನರಿದೆನೆಂಬ<br/>ಯೋಗಿ ಕೇಳಾ ನೀನು.<br/>ಶುದ್ಧವಾವುದು? ಸಿದ್ಧವಾವುದು? ಪ್ರಸಿದ್ಧವಾವುದು?<br/>ಹೇಳಿರೇ ಬಲ್ಲರೆ.<br/>ಪ್ರಾಣಾಯಾಮದಲಿ ಪ್ರವೇಶಿಸಬಲ್ಲಡೆ ಅದು ಶುದ್ಧ,<br/>ಪ್ರತ್ಯಾಹಾರದಲಿ ಪ್ರಕಟಿಸಬಲ್ಲಡೆ ಸಿದ್ಧ.<br/>ಪಂಚಬ್ರಹ್ಮದಲಿ ಪ್ರವೇಶಿಸಬಲ್ಲಡೆ ಪ್ರಸಿದ್ಧ.<br/>ಕೋಹಂ ತತ್ವಾರ್ಥವಂ ಮೀರಿದ,<br/>ಆಜ್ಞಾಸೀಮೆಯ ಸಮನಿಸಿದ,<br/>ಪ್ರಸಿದ್ಧಬ್ರಹ್ಮವನು ಮೀರಿದ,<br/>ಅನಾಹತವನಾನಂದವ ಮಾಡಿದ,<br/>ಆಶಕ್ತಿಯ ಸಂಯೋಗವಂ ಮಾಡಿದ,<br/>ಉರುತರ ಪರಮಸೀಮೆಯಂ ದಾಂಟಿದ.<br/>ಮಾತೆಯಿಲ್ಲದ ಜಾತನ,<br/>ಗಮನವಿಲ್ಲದ ಗಮ್ಯನ,<br/>ಆ ಯಾರೂ ಅರಿಯದ ಅನಾಥನ,<br/>ಹಮ್ಮಿನ ಸೊಮ್ಮಳಿದ ನಿತ್ಯನ,<br/>ಅನಂತ ಬ್ರಹ್ಮಾಂಡವಳಿವಲ್ಲಿ ಏನೆಂದರಿಯದ ಸತ್ಯನ,<br/>ಸಕಳ ನಿಷ್ಕಳಾತ್ಮಕದ ಪೂರ್ಣನಪ್ಪ ಮುಕ್ತನ,<br/>ಬ್ರಹ್ಮಯೋಗವನರಿವರನೇಡಿಸುವ ಶಕ್ತನ,<br/>ಅವ್ವೆಯ ಮನದ ಕೊನೆಯ ಮೊನೆಯ ಮೇಲೆ<br/>ನಿತ್ಯನಾಗಿಪ್ಪ ಒಡೆಯನ,<br/>ಪ್ರಾಣಶೂನ್ಯನಪ್ಪ ಭಕ್ತಂಗೆ ಪ್ರಾಣನಾಗಿಪ್ಪ ಲಿಂಗನ,<br/>ಷಡ್ವಿಧ ಭಕ್ತಿಯಲ್ಲಿ ಸಂಯೋಗವ ಮಾಡುವ ಶರಣನ,<br/>ಇಹಪರ ಏಕವಾಗಿಪ್ಪಾತನ ತೋರಿದನೆನ್ನ ಗುರು<br/>ಬಸವಣ್ಣನ ಕಂಡೆನಾತನ ಕೊಂಡೆ,<br/>ಆತನ ಪಾದೋದಕ ಪ್ರಸಾದವ<br/>ಹಿಂದೆ ಉಂಡ ಹಂಗೆ ಇನ್ನು ಉಂಡೆನಾಯಿತ್ತಾದೊಡೆ,<br/>ಹಿಂದೆ ಬಂದ ಹಂಗೆ ಇನ್ನು ಬಂದೆನಾಯಿತ್ತಾದೊಡೆ,ಕಪಿಲಸಿದ್ಧಮಲ್ಲಿಕಾರ್ಜುನಯ್ಯ ನಿಮ್ಮಾಣೆ.</font>"
}