{
    "id": "/18674", 
    "vachana": "ಕೃತಯುಗದಲ್ಲಿ ಅಖಂಡಾತ್ಮನೆಂಬ ಗಣೇಶ್ವರನಾಗಿದ್ದಂದು,\nಸದ್ಗುರುಸ್ವಾಮಿ ತಮ್ಮ ಕೃಪಾಕಟಾಕ್ಷದೃಷ್ಟಿಯಿಂ ನೋಡಿ,\nಎನ್ನ ಮಸ್ತಕದಮೇಲೆ ತಮ್ಮ \n  ಕಮಲವನಿರಿಸಿ\n`ಯತೋ ವಾಚೋ ನಿವರ್ತಂತೇ ಅಪ್ರಾಪ್ಯ ಮನಸಾ ಸಹ'\nಎಂಬ ಲಿಂಗವ ತೆಗದೆನ್ನ ಕರಸ್ಥಲದಲ್ಲಿ\nಪ್ರತಿಷ್ಠೆಯ ಮಾಡಿದನಯ್ಯಾ ಎನ್ನ ಗುರು.\nತ್ರೇತಾಯುಗದಲ್ಲಿ ಅಚಲಾತ್ಮನೆಂಬ ಗಣೇಶ್ವರನಾಗಿದ್ದಂದು\nಸದ್ಗುರುಸ್ವಾಮಿ ತಮ್ಮ ಕೃಪಾಕಟಾಕ್ಷದೃಷ್ಟಿಯಿಂ ನೋಡಿ,\nಎನ್ನ ಮಸ್ತಕದ ಮೇಲೆ ತಮ್ಮ ಹಸ್ತಕಮಲವನಿರಿಸಿ\n`ನಿಶ್ಶಬ್ದಂ ಪರಬ್ರಹ್ಮ ಉಚ್ಯತೇ' ಎಂಬ\nನಾದಬಿಂದುಕಲಾತೀತ ಲಿಂಗಮಂ ತೆಗದೆನ್ನ ಕರಸ್ಥಲದಲ್ಲಿ\nಪ್ರತಿಷ್ಠೆಯಂ ಮಾಡಿದನಯ್ಯ ಎನ್ನ ಗುರು.\nದ್ವಾಪರಯುಗದಲ್ಲಿ ಅಖಂಡಿತನೆಂಬ ಗಣೇಶ್ವರನಾಗಿದ್ದಂದು\nಸದ್ಗುರುಸ್ವಾಮಿ ತಮ್ಮ ಕೃಪಾದೃಷ್ಟಿಯಿಂ ನೋಡಿ,\nಎನ್ನ ಮಸ್ತಕದಮೇಲೆ ತಮ್ಮ ಹಸ್ತಕಮಲವನಿರಿಸಿ\n`ಓಂಕಾರೇಭ್ಯೋ ಜಗತ್ರಾಣ ಜಗತಾಂ ಪತಯೇ ನಮೋ ನಮೋ'\nಎಂಬ ಪ್ರಣವಲಿಂಗವ ತೆಗದೆನ್ನ ಕರಸ್ಥಲದಲ್ಲಿ\nಪ್ರತಿಷ್ಠೆಯಂ ಮಾಡಿದನಯ್ಯ ಎನ್ನ ಗುರು.\nಕಲಿಯುಗದಲ್ಲಿ ಅಪ್ರಮಾಣಗಣೇಶ್ವರನಾಗಿದ್ದಂದು\nಎನ್ನ ಸದ್ಗುರುಸ್ವಾಮಿ ತಮ್ಮ ಕೃಪಾದೃಷ್ಟಿಯಿಂ ನೋಡಿ,\nಎನ್ನ ಮಸ್ತಕದಮೇಲೆ ತಮ್ಮ ಹಸ್ತಕಮಲಮಂ ತಂದಿರಿಸಿ\n`ಅಣೋರಣೀಯಾನ್ ಮಹತೋ ಮಹೀಯಾನ್' ಎಂಬ \nಅಖಂಡಪರಿಪೂರ್ಣಲಿಂಗವಂ ತೆಗೆದೆನ್ನ ಕರಸ್ಥಲದಲ್ಲಿ \nಪ್ರತಿಷ್ಠೆಯಂ ಮಾಡಿದನಯ್ಯ ಎನ್ನ ಗುರು.\nಆ ಲಿಂಗ ಸ್ಪರ್ಶನವ ಮಾಡಲು\nಎನ್ನ ಸ್ಪರ್ಶನವಳಿದು ಲಿಂಗಸ್ಪರ್ಶನವಾಯಿತ್ತು.\nಆ ಲಿಂಗವ ನೋಡಲು\nಎನ್ನ ನೇತ್ರವಳಿದು ಲಿಂಗನೇತ್ರವಾಯಿತ್ತು.\nಆ ಲಿಂಗವ ಸ್ತೋತ್ರವ ಮಾಡಲು\nಎನ್ನ ಜಿಹ್ವೆಯಳಿದು ಲಿಂಗಜಿಹ್ವೆಯಾಯಿತ್ತು.\nಆ ಲಿಂಗಸ್ತೋತ್ರವ ಕೇಳಲು\nಎನ್ನ ಶ್ರೋತ್ರವಳಿದು ಲಿಂಗಶ್ರೋತ್ರವಾಯಿತ್ತು.\nಆ ಲಿಂಗಪ್ರಸಾದವ ಘ್ರಾಣಿಸಲು\nಎನ್ನ ಘ್ರಾಣವಳಿದು ಲಿಂಗಘ್ರಾಣವಾಯಿತ್ತು.\nಆ ಲಿಂಗವ ನೆನನೆನದು\nಎನ್ನ ಮನವಳಿದು ಮನವೆಲ್ಲ ಲಿಂಗದ ಮನವಾಯಿತ್ತು.\nಎನ್ನ ಸರ್ವಾಂಗವೆಲ್ಲ ಮಹಾಲಿಂಗವಾಯಿತ್ತು.\nಇನ್ನು ಮರಳಿ ಮರ್ತ್ಯಲೋಕಕ್ಕೆ ಬಂದೆನಾದರೆ\nನಿಮ್ಮಾಣೆ ನಿಮ್ಮ ಪ್ರಮಥರಾಣೆ ಕಾಣಾ.ಅಪ್ರಮಾಣಕೂಡಲಸಂಗಮದೇವಾ.\n"
}