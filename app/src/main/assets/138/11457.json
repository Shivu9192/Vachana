{
    "id": "/11457", 
    "vachana": "ನಾವು ಶರಣರೆಂದು ಒಪ್ಪವಿಟ್ಟು ನುಡಿವ ಅಣ್ಣಗಳಿರಾ\nನೀವು ಶರಣರಾದ ಭೇದವ ಹೇಳಿರಣ್ಣ.\nಅರಿಯದಿರ್ದಡೆ ಕೇಳಿರಣ್ಣ, ಶರಣತ್ವದ ಭೇದಾಭೇದವ.\nತನುವಿನ ಕಾಂಕ್ಷೆಯ ಸುಟ್ಟುರುಹಿ, ಮನದ ಲಜ್ಜೆಯ ಮರೆದು,\nಭಾವದ ಭ್ರಮೆಯ ಹೊಟ್ಟುಮಾಡಿ ತೂರಿ,\nಸದ್ಭಕ್ತಿ ನಿಜನೈಷ್ಠೆಯ ತಿಳಿದು,\nಸತಿಸುತರಿಗೆ ಸದಾಚಾರದ ಸನ್ಮಾರ್ಗವ ತೋರಿ,\nಗುರುಲಿಂಗಜಂಗಮವೆ ಮನೆದೈವ\nಮನದೈವ ಕುಲದೈವವೆಂದು ಭಾವಿಸಿ,\nನಿರ್ವಂಚಕತ್ವದಿಂದ ಅರಿದಾಚರಿಸಬಲ್ಲಾತನೆ,ಅಚ್ಚಶರಣ ನೋಡಾ, ಕಲಿದೇವರದೇವ.\n"
}