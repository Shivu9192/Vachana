{
    "id": "/11544", 
    "vachana": "ವಿಷ್ಣು ದೇವರೆಂದು ಆರಾಧಿಸುವಿರಿ\nವಿಷ್ಣು ದೇವರಾದಡೆ ತಾನೇರುವ ವಾಹನ\nಗರುಡನಲ್ಲಿ ಉತ್ತಿ ಉಣ್ಣಬಾರದೆ ಅಯ್ಯಾ.\nಬ್ರಹ್ಮ ದೇವರೆಂದು ಆರಾಧಿಸುವಿರಿ,\nಬ್ರಹ್ಮ ದೇವರಾದಡೆ ತಾನೇರುವ ವಾಹನ\nಹಂಸೆಯಲ್ಲಿ ಉತ್ತಿ ಉಣ್ಣಬಾರದೆ ಅಯ್ಯಾ.\nಮೈಲಾರ ದೇವರೆಂದು ಆರಾಧಿಸುವಿರಿ,\nಮೈಲಾರ ದೇವರಾದಡೆ ತಾನೇರುವ ವಾಹನ\nಕುದುರೆಯಲ್ಲಿ ಉತ್ತಿ ಉಣ್ಣಬಾರದೆ ಅಯ್ಯಾ.\nಭೈರವನೆ ದೇವರೆಂದು ಆರಾಧಿಸುವಿರಿ,\nಭೈರವನೆ ದೇವರಾದಡೆ ತಾನೇರುವ ವಾಹನ\nಚೇಳಿನಲ್ಲಿ ಉತ್ತಿ ಉಣ್ಣಬಾರದೆ ಅಯ್ಯಾ.\nಇದು ಕಾರಣ, ನಾಗಲೋಕದ ನಾಗಗಣಂಗಳು ಕೊಂಬುದು,\nಬಸವಣ್ಣನ ಪ್ರಸಾದ.\nಮತ್ರ್ಯಲೋಕದ ಮಹಾಗಣಂಗಳು ಕೊಂಬುದು\nಬಸವಣ್ಣನ ಪ್ರಸಾದ.\nದೇವಲೋಕದ ದೇವಗಣಂಗಳು ಕೊಂಬುದು\nಬಸವಣ್ಣನ ಪ್ರಸಾದ.\nಇಂತೀ ನಮ್ಮ ಬಸವಣ್ಣನ ಪ್ರಸಾದ\nಉಂಬುತ್ತ ಉಡುತ್ತ, ಕೊಂಬುತ್ತ ಕೊಡುತ್ತ,\nಅನ್ಯದೈವಕ್ಕೆರಗಿ ಆರಾಧಿಸುವ ಕುನ್ನಿಗಳನೆನ್ನ ಮುಖಕ್ಕೆ ತೋರದಿರಯ್ಯಾ,ಕಲಿದೇವರದೇವಯ್ಯ ನಿಮ್ಮ ಧರ್ಮ.\n"
}