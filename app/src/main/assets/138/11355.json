{
    "id": "11355", 
    "vachana": "ಎಲೆ ಕಲಿದೇವಯ್ಯಾ,\nಆದಿಯ ಕುಳವೂ ಅನಾದಿಯ ಕುಳವೂ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಮೂಲಶುದ್ಧದ ಮುಕ್ತಾಯ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಉಭಯಕುಳದ ಕಿರಣಶಕ್ತಿ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಭಾವವೂ ನಿರ್ಭಾವವೂ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಅರ್ಥ ಪ್ರಾಣ ಅಭಿಮಾನ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಅಂಗಲಿಂಗಸಂಗ\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಅಷ್ಟದಳಕಮಲದ ಸಪ್ತಕರ್ಣಿಕೆಯು\nನಿಮ್ಮ ಜಂಗಮಮೂರ್ತಿಯಲ್ಲಿ ನಿಂದಿತ್ತು.\nಎನ್ನ ನಡೆಗೆಟ್ಟಿತ್ತು ನಿಮ್ಮ ಜಂಗಮಮೂರ್ತಿಯಿಂದ.\nಎನ್ನ ನುಡಿಗೆಟ್ಟಿತ್ತು ನಿಮ್ಮ ಜಂಗಮಮೂರ್ತಿಯಿಂದ\nಎನ್ನ ನೋಟ ಕೆಟ್ಟಿತ್ತು ನಿಮ್ಮ ಜಂಗಮಮೂರ್ತಿಯಿಂದ.\nಎನ್ನ \n  ಸಮಾಪ್ತಿಯಾಯಿತ್ತು\nನಿಮ್ಮ ಜಂಗಮಮೂರ್ತಿಯಿಂದ.\nನಿಮ್ಮ ಪ್ರಸಾದದಿಂದ ತನು ಶುದ್ಧವಾಯಿತ್ತು.\nಬಸವಣ್ಣ ತೋರಿದ ಕಾರಣ, ನಿಮ್ಮ ಜಂಗಮಮೂರ್ತಿಯ ಕಂಡುಬದುಕಿದೆನು ಕಾಣಾ ಕಲಿದೇವರದೇವಾ.\n"
}