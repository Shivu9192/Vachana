{
    "id": "1279", 
    "vachana": "<font>465<br/>ಅಯ್ಯಾ, ನಾವು ಗುರು ಲಿಂಗ ಜಂಗಮದ<br/>ಪಾದೋದಕ ಪ್ರಸಾದಸಂಬಂಧಿಗಳೆಂದು ನುಡಿದುಕೊಂಬ ಪಾತಕರ<br/>ಮುಖವ ನೋಡಲಾಗದು.<br/>ಅದೇಕೆಂದಡೆ, ಪಾದೋದಕವ ಕೊಂಡ  ಬಳಿಕ,<br/>ಜನನದ ಬೇರ ಕಿತ್ತೊರಸಬೇಕು.<br/>ಪ್ರಸಾದವ ಕೊಂಡ  ಬಳಿಕ, ಪ್ರಳಯವ ಗೆಲಿಯಬೇಕು.<br/>ಇಂತಪ್ಪ ಚಿದ್ರಸ ಪಾದೋದಕ ಚಿತ್‍ಪ್ರಕಾಶ ಪ್ರಸಾದ.<br/>ತನ್ನ ಚಿನ್ಮನಸ್ವರೂಪವಾದ ಹೃದಯಮಂದಿರ ಮಧ್ಯದಲ್ಲಿ ನೆಲಸಿರುವ<br/>ಸಕೀಲಸಂಬಂಧವ ಚಿದ್ಘನ ಗುರುವಿನ ಮುಖದಿಂದ<br/>ಸಂಬಂಧಿಸಿಕೊಳಲರಿಯದೆ, ಅರ್ಥದಾಸೆಗಾಗಿ ಬಡ್ಡಿಯ ತೆಗೆದುಕೊಂಡು,<br/>ಬಡವರ ಬಂಧನಕಿಕ್ಕಿ, ತುಡುಗುವ್ಯಾಪಾರವ ಮಾಡಿ,<br/>ಸದಾಚಾರದಿಂದ ಆಚರಿಸಲರಿಯದೆ,<br/>ತನುಮನಧನದಲ್ಲಿ ವಂಚನೆಯಿಲ್ಲದ ಭಕ್ತಿಯನರಿಯದೆ,<br/>ತೀರ್ಥಪ್ರಸಾದದಲ್ಲಿ ನಂಬುಗೆ ವಿಶ್ವಾಸವಿಲ್ಲದೆ<br/>ಕಂಡವರ ಕೈಯೊಡ್ಡಿ ಇಕ್ಕಿಸಿಕೊಂಡು ವಿಶ್ವಾಸವಿಲ್ಲದವಂಗೆ<br/>ಅಷ್ಟಾವರಣವೆಂತು ಸಿದ್ಧಿಯಹುದೋ?<br/>ಅದೇನು ಕಾರಣವೆಂದಡೆ :<br/>ಸಕಲ ವೇದಾಗಮ ಪುರಾಣ ಸಪ್ತಕೋಟಿ ಮಹಾಮಂತ್ರ<br/>ಉಪಮಂತ್ರ ಕೋಟ್ಯಾನುಕೋಟಿಗೆ<br/>ಮಾತೃಸ್ಥಾನವಾದ ಪಂಚಾಕ್ಷರಿಯ ಮಂತ್ರ ಸಟೆಯಾಯಿತ್ತು.<br/>ಅನಂತಕೋಟಿ ಬ್ರಹ್ಮಾಂಡಗಳನೊಳಗೊಂಡಂಥ<br/>ಗುರುಕೊಟ್ಟ ಇಷ್ಟಲಿಂಗ ಸಟೆಯಾಯಿತ್ತು.<br/>ದೇಗುಲದೊಳಗಣ ಕಲ್ಲು ಕಂಚು  ಕಟ್ಟಿಗೆ ಬೆಳ್ಳಿ  ತಾಮ್ರ<br/>ಬಂಗಾರದ ದೇವರ ಪೂಜಿಸುವ ಪೂಜಾರಿಗಳ ಮಾತು ದಿಟವಾಗಿತ್ತು.<br/>ಆದಿ ಅನಾದಿಯಿಂದತ್ತತ್ತಲಾಗಿ ಮೀರಿ ತೋರುವ ಮಾಯಾಕೋಳಾಹಳ <br/>ನಿರಂಜನಜಂಗಮದ ಪಾದೋದಕ ಪ್ರಸಾದ ಸಟೆಯಾಯಿತ್ತು.<br/>ಕ್ಷೇತ್ರಾದಿಗಳ ತೀರ್ಥಪ್ರಸಾದ ದಿಟವಾಯಿತ್ತು.<br/>ಅಂತಪ್ಪ ಅಗಮ್ಯ  ಅಗೋಚರವಾದ ಅಷ್ಟಾವರಣ<br/>ಇಂಥವರಿಗೆಂತು ಸಾಧ್ಯವಹುದು?ಆಗದೆಂದಾತ ನಮ್ಮ ಶರಣ ಕಲಿದೇವರದೇವ</font>"
}