{
    "id": "5085", 
    "vachana": "<font>654<br/>ದೇಹದೊಡನೆ ತ್ರಿದೋಷಗಳು,<br/>ವಾತ ಪಿತ್ತ ಶ್ಲೇಷ್ಮ-ಇವು ಮೂರುಕೂಡಿ ದೇಹ ಹುಟ್ಟಿತು.<br/>ಇದರ ವಿವರವು :<br/>ವಾತ 81, ಪಿತ್ತ 64, ಶ್ಲೇಷ  215.<br/>ಇವು ಕೂಡಿ 360 ವ್ಯಾಧಿಗಳಾದವು.<br/>ಇವು ಶಿವನ ಅಪ್ಪಣೆಯಿಂದ ಬಂದುವಲ್ಲದೆ,<br/>ಮನುಷ್ಯನ ಯತ್ನವಿಲ್ಲವು.<br/>ಅದಕ್ಕೆ ಮನುಷ್ಯರು ವೈದ್ಯವ ಮಾಡಿದಡೆ<br/>ಲೋಕ ಏಕೆ ಸಾವುದು ?<br/>ಅದಕ್ಕೆ ಸೊಕ್ಕಿದವರಿಗೆ, ಗುರುತಲ್ಪಕರಿಗೆ,<br/>ಭಕ್ತರ ನಿಂದ್ಯವ ಮಾಡಿದವರಿಗೆ,<br/>ತಂದೆಗೆ ಮಗ ಬೈದರೆ, ಅತ್ತೆಗೆ ಸೊಸೆ ಸೊಕ್ಕಿ ನುಡಿದಡೆ,<br/>ಅನಾಚಾರಿಗಳಿಗೆ, ಆಸೆಯ ಕೊಟ್ಟು ಭಾಷೆಗೆ ತಪ್ಪಿದವರಿಗೆ,<br/>ಶಿವಸದ್ವರ್ತನೆ ಸದ್ಧರ್ಮ ಸದಾಚಾರವಿಲ್ಲದವರಿಗೆ<br/>ಈ ವ್ಯಾಧಿಗಳು ಕಾಡುತ್ತಿಹವು.<br/>ತಲೆಶೂಲೆ, ಪಕ್ಕಶೂಲೆ, ಜ್ವರ, ಉರಿ<br/>-ಇವು ಕಣ್ಣಿಗೆ ಕಾಣಿಸದೆ ಬಂದಂಥ ವ್ಯಾಧಿಗಳು ;<br/>ಶಿವನ ಅಂಶಿಕವು.<br/>ತದ್ದು ತುರಿ  ಕೆಮ್ಮು ಭಗದಳ ಕುಷ್ಠ ಗಂಡಮಾಲೆ<br/>ಕುರು ಬಾವು ಹುಣ್ಣುಗಳು<br/>ಕಣ್ಣಿಗೆ ಕಾಣಿಸುವಂಥ ಬೇನೆಗಳು ;<br/>ಪಾರ್ವತಿಯ ಅಂಶಿಕವು.<br/>ಇವು ಎಲ್ಲ ವ್ಯಾಧಿಗಳು ಅವರಿಗೆ ತಕ್ಕಷ್ಟು<br/>ಶಿಕ್ಷೆ ಮಾಡಿಸುತ್ತಿಹವು.<br/>ಮತ್ತೆ ಗುರುಮಾರ್ಗಾಚಾರವಿಡಿದು ಆಚರಿಸುವ ಪ್ರಸಾದಿಗಳಿಗೆ<br/>ಅವೇ ವ್ಯಾಧಿಗಳು ಹಿತವಾಗಿಹವು.<br/>ಮತ್ತೆ ಸರ್ಪ ಕಚ್ಚಿದಡೆ, ಸ್ತ್ರೀಯು ಹಡೆಯಲಾರದಿದ್ದಡೆ,<br/>ಯಾವ ಕುಲದವನಾಗಲಿ ವಿಚಾರಿಸದೆ<br/>ಅವರು ಮಂತ್ರಿಸಿದ ಉದಕವ ಕುಡಿವುದು.<br/>ಮತ್ತೆ ಅವರ ಕುಲಕ್ಕೆ ಭಕ್ತರ ಕುಲಕ್ಕೆ ಹೇಸುವುದು.<br/>ಅನ್ಯಕುಲದ ವೈದ್ಯನ ಕೈಯಲ್ಲಿ ಮದ್ದು  ಮಾಡಿಸಿಕೊಂಬರು.<br/>ಭಕ್ತರು ಅಡುಗೆಯ ಮಾಡಿದಡೆ, ಯಾವ ಕುಲವೆಂಬರು ?<br/>ಅವರಿಗೆ ಎಂದೆಂದಿಗೂ ಮುಕ್ತಿಯಿಲ್ಲವಯ್ಯಾ.<br/>ಮತ್ತೆ ಪ್ರಸಾದವ ಕೊಂಬುವರು ಮದ್ದು  ಕೇಳಲಾಗದು.<br/>ಅದೇನುಕಾರಣವೆಂದಡೆ-<br/>ಪ್ರಸಾದಕ್ಕಿಂತ ಮದ್ದು  ಹಿತವಾಯಿತಲ್ಲ !<br/>ಶಿವಮಂತ್ರ ಕಾಯಕ್ಕೆ<br/>ಅನ್ಯರ ಕೈಯಲ್ಲಿ ಮಂತ್ರಿಸಿ ಕೇಳಲಾಗದು.<br/>ಅದೇನು ಕಾರಣವೆಂದಡೆ -<br/>ಶಿವಮಂತ್ರಕ್ಕಿಂತ ಅನ್ಯರ ಮಂತ್ರ ಅಧಿಕವಾಯಿತ್ತಲ್ಲ !<br/>ಮತ್ತೆ ವೈದ್ಯಕಾರನಿಂದ ಮಂತ್ರಗಾರನಿಂದ<br/>ಮನುಷ್ಯರ ಪ್ರಾಣ ಉಳಿವುದೆಂದು<br/>ಯಾವ ಶಾಸ್ತ್ರ ಹೇಳುತ್ತದೆ ?<br/>ಯಾವ ಆಗಮ ಸಾರುತ್ತದೆ ? ಹೇಳಿರಿ.<br/>ಅರಿಯದಿದ್ದಡೆ ಕೇಳಿರಿ :<br/>ಭಕ್ತಗಣಂಗಳು ಪಾದೋದಕ ಪ್ರಸಾದ<br/>ವಿಭೂತಿ ಶಿವಮಂತ್ರಗಳಿಂದೆ<br/>ಲೆಕ್ಕವಿಲ್ಲದೆ ಹೋಹ ಪ್ರಾಣವ ಪಡೆದರು -<br/>ಎಂದು ಬಸವೇಶ್ವರ ಪುರಾಣದಲ್ಲಿ ಕೂಗ್ಯಾಡುತ್ತದೆ.<br/>ಇಂತಪ್ಪ ದೃಷ್ಟವ ಕಂಡು ನಂಬದಿರ್ದಡೆ<br/>ಆವಿನ ಕೆಚ್ಚಲೊಳಗೆ ಉಣ್ಣೆಯಿದ್ದು<br/>ಹಾಲು ಬಿಟ್ಟು ರಕ್ತವ ಸೇವಿಸುವಂತಾಯಿತ್ತು ಎಂದಾತನಮ್ಮ ಶಾಂತಕೂಡಲಸಂಗಮದೇವ.</font>"
}