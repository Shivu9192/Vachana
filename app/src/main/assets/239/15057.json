{
    "id": "5057", 
    "vachana": "<font>626<br/>ಪ್ರಸಾದಿ ಪ್ರಸಾದಿಗಳೆಂದು ನುಡಿದುಕೊಂಡು ನಡೆಯಬಹುದಲ್ಲದೆ<br/>ಪ್ರಸಾದವ ಕೊಂಬ ಭೇದವನರಿಯರು.<br/>ಕರುಣಿಸು ಮದ್ಗುರವೆ,<br/>ಕೇಳಯ್ಯ ಮಗನೆ :<br/>ಗುರುವಿನಲ್ಲಿ ತನುವಂಚನೆಯಿಲ್ಲದೆ ಕೊಂಬುದು  ಶುದ್ಧಪ್ರಸಾದ ;<br/>ಲಿಂಗದಲ್ಲಿ ಮನವಂಚನೆಯಿಲ್ಲದೆ ಕೊಂಬುದು  ಸಿದ್ಧಪ್ರಸಾದ ;<br/>ಜಂಗಮದಲ್ಲಿ ಧನವಂಚನೆಯಿಲ್ಲದೆ ಕೊಂಬುದು  ಪ್ರಸಿದ್ಧಪ್ರಸಾದ.<br/>ಈ ತ್ರಿವಿಧಲಿಂಗದಲ್ಲಿ ತ್ರಿವಿಧ  ವಂಚನೆಯಿಲ್ಲದೆ<br/>ಅವರ ಕರುಣಪ್ರಸಾದವ ಕೊಂಬ ಪ್ರಸಾದಕಾಯಕ್ಕೆ<br/>ಪ್ರಳಯಬಾಧೆಗಳು ಬಾಧಿಸಲಮ್ಮವು ;<br/>ಕರಿ ಉರಗ  ವೃಶ್ಚಿಕ-ಇವು ಹೊದ್ದಲಮ್ಮವು ;<br/>ಇರುವೆ ಕೆಂಡವು ಹೊದ್ದಲಮ್ಮವು.<br/>ಹೊದ್ದುವ ಪರಿ  ಎಂತೆಂದೊಡೆ :<br/>ಲಿಂಗದಲ್ಲಿ ನಿಷ್ಠೆಯಿಲ್ಲ ; ಜಂಗಮದಲ್ಲಿ ಪ್ರೇಮ-ಭಕ್ತಿಯಿಲ್ಲ ;<br/>ವಿಭೂತಿ - ರುದ್ರಾಕ್ಷೆಯಲ್ಲಿ ವಿಶ್ವಾಸವಿಲ್ಲ ;<br/>ಶಿವಾಚಾರದಲ್ಲಿ ದೃಢವಿಲ್ಲದ ಕಾರಣ<br/>ತಾಪತ್ರಯಂಗಳು ಕಾಡುವವು ಎಂದಿರಿ ಸ್ವಾಮಿ,<br/>'ಮತ್ತೆ ನಂಬುಗೆಯುಳ್ಳ ಪ್ರಸಾದಿಗಳಿಗೆ ವ್ಯಾಧಿಯೇಕೆ ಕಾಡುವವು ?<br/>ಸದ್ಗುರುಮೂರ್ತಿಯೆ ಕರುಣಿಸು ಎನ್ನ ತಂದೆ'.<br/>ಕೇಳೈ ಮಗನೆ :<br/>ಭಕ್ತಗಣಂಗಳಿಗೆ ವಂದಿಸಿ ನಿಂದಿಸಿ<br/>ಹಾಸ್ಯ ದೂಷಣವ ಮಾಡಿದಡೆ<br/>ಅದೇ ವ್ಯಾಧಿರೂಪಾಗಿ ಕಾಡುವದು ;<br/>ತಲೆಶೂಲೆ ಹೊಟ್ಟೆಶೂಲೆ ನಾನಾತರದ ಬೇನೆಯಾಗಿ ಕಾಡುವವು.<br/>ಆ ಭಕ್ತಗಣಂಗಳಿಗೆ ತಾನು ನಿಂದಿಸಿದುದ ತಿಳಿದು,<br/>ಅವರಿಗೆ ತ್ರಿಕರಣಶುದ್ಧವಾಗಿ ಸೇವೆಯ ಮಾಡಿ,<br/>ಅವರ ಕರುಣವ ಹಡೆದಡೆ<br/>ಆಗ ಅವರಿಗೆ ವ್ಯಾಧಿ  ಬಿಟ್ಟು ಹೋಗುವವು ಎಂದಾತನಮ್ಮ ಶಾಂತಕೂಡಲಸಂಗಮದೇವ.</font>"
}