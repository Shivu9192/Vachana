{
    "id": "/15052", 
    "vachana": "ಈರೇಳು ಭವನ ಹದಿನಾಲ್ಕು ಲೋಕಕ್ಕೆ\nಶ್ರೀ ಮಹಾ ಸಾಂಬಶಿವನೇ ಘನವೆಂದು\nನಾಲ್ಕು ವೇದಗಳು ಸಾರುತಿರ್ದವು.\nಅಂತಪ್ಪ ಸಾಂಬಶಿವನು ತನ್ನ ಭಕ್ತನ ಏನೆನುತಿರ್ದನಯ್ಯಾ ?\n'ಭಕ್ತಂ ಮಹೇಶಗಿನ್ನಧಿಕ',\n'ನನಗಿಂತಾ ನನ್ನ ಭಕ್ತನೇ ದೊಡ್ಡವನೆ'ಂದು\nಸಾಂಬಶಿವನು ಹೇಳುತ್ತಿಹನು.\n'ಭಕ್ತಂ ಮಹೇಶಗಿನ್ನಧಿಕ'ವೆಂಬ ನಾಮಾಂಕಿತ\nಎಂತಪ್ಪ ಭಕ್ತಂಗೆ ಸಲುವದೆಂದರೆ:\nಕಾಮ ಕ್ರೋಧ ಲೋಭ ಮೋಹ ಮದ ಮತ್ಸರ\nಇಂತೀ ಆರು ಗುಣಂಗಳಳಿದು,\nಅಷ್ಟಮದಂಗಳ ತುಳಿದು,\nತ್ರಿವಿಧ ಪದಾರ್ಥವನ್ನು ತ್ರೈಮೂರ್ತಿಗಳಿಗೆ ಕೊಟ್ಟು,\nಇಷ್ಟಲಿಂಗನಿಷ್ಠಾಪರರಾಗಿ,\nಜಂಗಮವೇ ಮತ್ಪ್ರಾಣವೆಂದು ನಂಬಿ,\nಪೂಜಿಸುವ ಸದ್ಭಕ್ತಂಗೆ\n'ಭಕ್ತಂ ಮಹೇಶಗಿನ್ನಧಿಕ'ವೆಂಬ\nನಾಮಾಂಕಿತ ಸಲುವದು.\nಬರಿದೆ ಡಂಬಾಚಾರಕ್ಕೆ ಪ್ರಾತಃಕಾಲಕ್ಕೆ ಎದ್ದು,\nಮೇಕೆ ಹೋತಿನ ಬಂಧುಗಳಾಗಿ\nಆಡಿನ ಬೀಗಪ್ಪಗಳಾಗಿ\nಪತ್ರೆಗಿಡಕೆ ಹಿಡಿಯ ತೊಪ್ಪಲನ ತೆರಕೊಂಡು ಬಂದು\nಲಿಂಗದ ಮಸ್ತಕದ ಮೇಲೆ ಇಟ್ಟು,\nಮಧ್ಯಾಹ್ನ ಕಾಲದಲ್ಲಿ ಒಂದು ಶಿವಜಂಗಮಮೂರ್ತಿ\nಹಸಿದು ಬಂದು 'ಭಿಕ್ಷಾಂದೇಹಿ' ಎಂದರೆ\n'ಅಯ್ಯ ಕೈಯಿ \n  ಆಗಿಯಿಲ್ಲ',\n'ಮನೆಯಲ್ಲಿ ಹಿರಿಯರು ಇಲ್ಲ',\n'ಮುಂದಲಮನೆಗೆ ದಯಮಾಡಿರಿ' ಎಂಬ\nಹಂದಿಮುಂಡೇಮಕ್ಕಳಿಗೆ\n'ಭಕ್ತಂ ಮಹೇಶನಿಂದಧಿಕ'ವೆಂಬ ನಾಮಾಂಕಿತ\nಸಲ್ಲದೆಂದಾತನಾರು ?ನಮ್ಮ ಕೂಡಲಾದಿ ಚನ್ನಸಂಗಮದೇವ.\n"
}