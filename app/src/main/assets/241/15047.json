{
    "id": "15047", 
    "vachana": "ಎಲಾ, ಶಿವಪೂಜೆಯ ಮಾಡುವ ಶಿವಪೂಜಕರು ನೀವು ಕೇಳಿರಯ್ಯಾ ;\nನಿಮ್ಮ ಶಿವಪೂಜೆ[ಯ]ವಿಧ ಯಾವುದೆಲಾ ?\nಜಲದಿಂದ ಮಜ್ಜನವ ನೀಡುವಿರಿ ;\nಜಲ ಮೀನಿನೆಂಜಲು.\nಅಡವಿಯಂ ತಿರುಗಿ, ಪುಷ್ಪವಂ ತಂದು, ಶಿವಗಂ ಅರ್ಪಿ[ಸುವಿರಿ];\nಪುಷ್ಪ ಭೃಂಗದೆಂಜಲು.\nಪಂಚಾಭಿಷೇಕ[ವ]ಮಾಡುವಿರಿ;\nಕ್ಷೀರ ಕರುವಿನೆಂಜಲು.\nಮಧು[ವ] ಅಭಿಷೇಕವ ಮಾಡುವಿರಿ;\n[ಮಧು] ಮಧು[ಕ]ರಮಯಂ.\n[ಇಂ]ತೀ ನೈವೇದ್ಯವಂ ಮಾಡುವೆಯಲ್ಲದೆ\nಶಿವಪೂಜೆಯ ವಿಧವ ಬಲ್ಲೆ ಏನಯ್ಯಾ ?\nಅದು ಎಂತೆಂದಡೆ:\nಮಾನಸ ಪೂ[ಜಕ]ಸ್ಯ ಸರ್ವಪಾಪಃ [ಪರಿಹರತಿ] |\nಸಾ[ಮೀ]ಪ್ಯ[ಂ] ಸದ್ಗು[ರೋಃ] ಪ್ರಾ[ಪ್ಯ] ಪುನರ್ಭವ ವಿನಶ್ಯತಿ ||\nಇಂತೀ ಆಗಮ ಗ್ರಂಥವುಂಟಲ್ಲಾ ಇದನ್ನರಿತು\nಮಾನಸವೆಂಬೋ ಕಲ್ಲಿನ ಮೇಲೆ\nಮದಮಚ್ಚರವೆಂಬೋ ಗಂಧ ಕೊರಡಿನಿಂದ ತೇಯ್ದು,\nಸತ್ಯವೆಂಬೋ ಗಂಧವಂ ಹಚ್ಚಿ,\nನಿತ್ಯತ್ವ ಎಂಬೋ ಅಕ್ಷತೆಯನಿಟ್ಟು,\nಗುರುಕೀಲೆಂಬೋ ಒರಳಿನಲ್ಲಿ\nಮದಮಚ್ಚರವೆಂಬೋ ತಂಡಿಲಂ ಕುಟ್ಟಿ,\nಬುದ್ಧಿಯೆಂಬೋ ಮೊರದಿಂದ ಝಾಡಿಸಿ ಕೇರಿ,\nನಿಜವೆಂಬೋ ಅನ್ನವಂ ಮಾಡಿ,\nನಿರ್ಮಳ ಚಿತ್ತವೆಂಬೋ ತುಪ್ಪವಂ ನೀಡಿ,\nನಿರುಪಮ ಅವಸ್ಥೆಗಳಿಂದ ನೈವೇದ್ಯವಂ ಕೊಟ್ಟು,\nಕಾಮಕ್ರೋಧವೆಂಬೋ ಬತ್ತಿಯ ಹೊಸೆದು,\nಗುರುಪ್ರಣುತವೆಂಬೋ ಪಣತಿಯೊಳಗೆ\nನಿರ್ಮಳವೆಂಬೋ ತೈಲವಂ ಎರೆದು\nಜ್ಯೋತಿಯ ಮುಟ್ಟಿಸಿ,\nನಿರ್ಮಳ ಲಿಂಗಕ್ಕಂ ಅರ್ಪಿಸಿ\nಮೋಕ್ಷವ ಕಂಡಡೆ\nಶಿವಪೂಜಕನೆಂದು ನಮೋ ಎಂಬುವೆನಯ್ಯಾ\nಬರಿದೆ 'ನಾ ಶಿವಪೂಜೆ' 'ನೀ ಶಿವಪೂಜಕ'ನೆಂದು ತಿರುಗುವ\nಮೂಳ ಹೊಲೆಯರ ಮುಖವ ನೋಡಲಾಗದು ಕಾಣಾಕೂಡಲಾದಿ ಚನ್ನಸಂಗಮದೇವಾ.\n"
}