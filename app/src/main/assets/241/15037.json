{
    "id": "/15037", 
    "vachana": "ಸೂಳೆಯ ತನುಮನದ ಕೊನೆಯಲ್ಲಿ\nವಿಟಗಾರನೇ ಪ್ರಾಣಲಿಂಗ;\nಶೀಲವಂತನ ತನುಮನದ ಕೊನೆಯಲ್ಲಿ\nಭವಿಯೇ ಪ್ರಾಣಲಿಂಗ ;\nನಿತ್ಯ ಪ್ರಸಾದಿಯ ತನುಮನದ ಕೊನೆಯಲ್ಲಿ\nಬೆಕ್ಕೇ ಪ್ರಾಣಲಿಂಗ ;\nಬ್ರಾಹ್ಮಣರ ತನುಮನದ ಕೊನೆಯಲ್ಲಿ\nಸೂತಕವೇ ಪ್ರಾಣಲಿಂಗ;\nಇಂಥವರಿಗೆಲ್ಲಾ ಇಂತಾಯಿತು!\nದೇವರಗುಡಿಯೆಂದು ದೇಗುಲವ ಪೆÇಕ್ಕು\nನಮಸ್ಕಾರವ ಮಾಡುವಂಗೆ\nಹೊರಗೆ ಕಳೆದ ಪಾದರಕ್ಷೆಯೆ ಪ್ರಾಣಲಿಂಗ.\nಅದು ಎಂತೆಂದಡೆ :\nಸೂಳೆಗೆ ವಿಟನ ಹಂಬಲು;\nಶೀಲವಂತನಿಗೆ ಭವಿಯ ಹಂಬಲು;\nನಿತ್ಯಪ್ರಸಾದಿಗೆ ಬೆಕ್ಕಿನ ಹಂಬಲು ;\nಬ್ರಾಹ್ಮಣನಿಗೆ ಸೂತಕದ ಹಂಬಲು ;\nಇವರು ಭಕ್ತಿಶೂನ್ಯರು ಕಾಣಿರಯ್ಯಾ !\nಇವಂ ಬಿಟ್ಟು,\nಪರಸ್ತ್ರೀಯರ ಮುಟ್ಟದಿರ್ಪುದೇ ಶೀಲ ;\nಪರದ್ರವ್ಯ[ವ]ಅಪಹರಿಸದಿರುವುದೇ ಆಚಾರ ;\nಪರನಿಂದೆ[ಯ] ಕರ್ಣದಿಂ ಕೇಳದಿರ್ಪುದೇ ನಿತ್ಯಪ್ರಸಾದತ್ವ ;\nಪರರಂ ದೂಷಿಸದಿರ್ಪುದೇ ಬ್ರಹ್ಮತ್ವ.\nಇಂತಿದರಲ್ಲಿ ನಡೆದು,\nದೇವರಿಗೆ ನಮಸ್ಕಾರವ ಮಾಡುವುದೇ ನಮಸ್ಕಾರ.\nಹಿಂದಿನ ಪುರಾತನರು ನಡೆದರೆಂಬೋ ಶಾಸ್ತ್ರವಂ ಕೇಳಿ,\nಈಗಿನ \n  'ನಾವು ಶೀಲವಂತರು'\n'ನಾವು ಆಚಾರವಂತರು', 'ನಾವು ನಿತ್ಯಪ್ರಸಾದಿಗಳು',\n'ನಾವು [ 'ಪೂಜಸ್ಥರು'], 'ನಾವು ಬ್ರಾಹ್ಮಣರು', ಎಂದು ತಿರುಗುವ\nಮೂಳ ಹೊಲೆಯರ ಮುಖವ ನೋಡಲಾಗದು ಕಾಣೋಕೂಡಲಾದಿ ಚನ್ನಸಂಗಮದೇವಾ !\n"
}