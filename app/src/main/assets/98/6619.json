{
    "id": "6619", 
    "vachana": " \nಸಮತೆ ಸನ್ಮತದಿಂದ ನಿಜಗುಣಕಾರಣದಿಂದ   \nಸತ್ವರಜಸ್ತಮದ ಕ್ರೋಧ ಉಳಿಯದನ್ನಕ್ಕರ  \nಅನುಭಾವವೆಲ್ಲಿಯದೊ     \nಆತ್ಮಸ್ತುತಿ, ಪರನಿಂದೆ, ಅಸಹ್ಯ, ಅನೃತ, [ಕು]ತರ್ಕ \nಉಡುಗದನ್ನಕ್ಕರ ಅನುಭಾವವೆಲ್ಲಿಯದೊ     \nಅರಿಷಡ್ವರ್ಗ ದಶವಾಯುಗಳ \n  ಅಪಾನ ಬಿಡದನ್ನಕ್ಕರ \nಅನುಭಾವವೆಲ್ಲಿಯದೊ     \nಮದ ಮತ್ಸರ ವೈತಾಳ ಸಂವಾದವಲ್ಲದೆ  \nಅನುಭಾವವೆಲ್ಲಿಯದೊ     \nಸಮತೆ, ಸಜ್ಜನಿಕೆ, ಸಮಯಾಚಾರದ ನಿಜಪದವು  \nದುರಾಚಾರಿಗಳಿಗಳವಡುವುದೆ     \nನಮ್ಮ ಕೂಡಲಸಂಗನ ಶರಣರಿಗಲ್ಲದೆ   ಅನುಭಾವವೆಲ್ಲರಿಗೆಲ್ಲಿಯದೊ \n"
}