{
    "id": "10932", 
    "vachana": "ಕಾಯದಲ್ಲಿ ಸೋಂಕ ಅಳಿದು, \n  ಶುದ್ಧಪ್ರಸಾದಿಯ ಅಂಗ.\nಕರಣಂಗಳಿಚ್ಫೆಯಿಲ್ಲದೆ \n  ಸಿದ್ಧಪ್ರಸಾದಿಯ ಅಂಗ.\nಭಾವ ತಲೆದೋರದೆ ಜನನ ಮರಣಾದಿಗಳಲ್ಲಿ\nನಾಮ ರೂಪು ಕ್ರೀಗೆ ಬಾರದೆ ನಿಶ್ಚಯ ನಿಜಾಂಗಲೇಪವಾಗಿ\nಕೊಂಬುದು ಪ್ರಸಿದ್ಧಪ್ರಸಾದಿಯ ಅಂಗ.\nಇಂತೀ ತ್ರಿವಿಧಪ್ರಸಾದಿಗಳಲ್ಲಿ ಹೊರಗೆ ವಿಚಾರಿಸಿ, ಒಳಗ ಕಂಡು\nಒಳಗಿನ ಗುಣದಲ್ಲಿ \n  ನಿಂದು ನಿಃಪತಿಯಾಗಿ\nದೃಷ್ಟ ತನ್ನಷ್ಟವಾದುದು ಸ್ವಯಂಪ್ರಸಾದಿಯ ಅಂಗ.\nಇಂತಿವರಲ್ಲಿ ತಿಳಿದುಳಿದವಂಗಲ್ಲದೆ\nಜಂಗಮಪ್ರಸಾದವ ಲಿಂಗಕ್ಕೆ ಕೊಟ್ಟಿಹೆನೆಂಬುದು ದೃಷ್ಟಾಂತವಲ್ಲ.\nಕೊಟ್ಟು ಕೊಂಡೆಹೆನೆಂದಡೆ\nಆ ಗುರುವಿಗೂ ಲಿಂಗವೆಂಬುದೊಂದು ಕುರುಹು.\nಜಂಗಮಕ್ಕೂ ಲಿಂಗವೆಂಬುದೊಂದು ಕುರುಹು.\nಕೊಟ್ಟು ಕೊಂಡೆಹೆನೆಂಬ ಭಕ್ತಂಗೂ ಲಿಂಗವೆಂಬುದೊಂದು ಕುರುಹು.\nಇಂತೀ ಬೀಜ, ಆ ಬೀಜದಿಂದಂಕುರ.\nಆ ಅಂಕುರದಿಂದ ಪತ್ರ \n  ಫಲಭೋಗ.\nಆ ಫಲಭೋಗದಿಂದ ಮತ್ತೆ ಬೀಜವಪ್ಪುದರಿಂದ ಕಂಡು\nಇಂತೀ \n  ಲಿಂಗ ಸೋಂಕೆಂಬುದ ಕಂಡು\nಒಂದರಿಂದೊಂದು ಗುಣವನರಿದೆಹೆನೆಂದಡೆ\nಸಂದನಳಿದ ಸದಮಲಾನಂದವೊಂದು\nಸೂತಕವೆಂದಳಿದು ಕೊಡಲಿಲ್ಲ.\nಎರಡು ಸೂತಕವೆಂದು ಮುಟ್ಟಿ ಅರ್ಪಿಸಲಿಲ್ಲ.\nಮೂರನೊಡಗೂಡಿ ಪ್ರಸಾದವಿದೆಯೆಂದು\nಬೇರೆ ಅರ್ಪಿಸಿಕೊಂಬವರಿನ್ನಾರೊ ?\nಇಂತೀ ಪ್ರಸಾದಿಯ ಪ್ರಸನ್ನವ ತಿಳಿದಲ್ಲಿದಹನ ಚಂಡಿಕೇಶ್ವರಲಿಂಗವು ಪ್ರಸನ್ನಪ್ರಸಾದಿಕಾಯನು.\n"
}