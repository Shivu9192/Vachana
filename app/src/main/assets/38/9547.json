{
    "id": "9547", 
    "vachana": "ಶ್ರೀಗುರು ಶಿಷ್ಯಂಗೆ ಮಂತ್ರವ ಮೂರ್ತಿಗೊಳಿಸಬೇಕಾಗಿ,\nಪೃಥ್ವಿಯ ಮೇಲಣ ಕಣಿಯ ತಂದು, ಇಷ್ಟಲಿಂಗಮಂ ಮಾಡಿ,\nಶಿಷ್ಯನ ತನುವಿನ ಮೇಲೆ ಧರಿಸಿದ ಲಿಂಗವು\nಅವತಳವಾಗಿ ಭೂಮಿಯಲ್ಲಿ ಸಿಂಹಾಸನಂಗೊಂಡಿತ್ತೆಂದು\nಸಮಾಧಿಯ ಹೋಗುವರಯ್ಯಾ.\nಲಿಂಗಕ್ಕೆ ಅವತಳವಾದಡೆ, ಭೂಮಿ ತಾಳಬಲ್ಲುದೆ?\nಮಾರಾಂತನ ಗೆಲಿವೆನೆಂದು ಗರಡಿಯ ಹೊಕ್ಕು\nಕಠಾರಿಯ ಕೋಲ ನತಫಳೆದುಕೊಂಡು, ಸಾಧನೆಯ ಮಾಡುವಲ್ಲಿ\nಕೈತಪ್ಪಿ \n  ನೆಲಕ್ಕೆ ಬಿದ್ದಡೆ, ಆ ಕೋಲ ಬಿಟ್ಟು\nಸಾಧನೆಯಂ ಬಿಟ್ಟು ಕಳೆವರೇ ಅಯ್ಯ?\nತಟ್ಟಿ ಮುಟ್ಟಿ ಹಳಚುವಲ್ಲಿ\nಅಲಗು ಬಿದ್ದಡೆ ಭಂಗವಲ್ಲದೆ \n  ಬಿದ್ದಡೆ ಭಂಗವೇ ಅಯ್ಯ?\nಆ ಕೋಲ [ತ]ಳೆದುಕೊಂಡು ಸಾಧನೆಯಂ ಮಾಡುವದೇ ಕರ್ತವ್ಯ.\nಆ ಲಿಂಗ ಹುಸಿ ಎಂದಡೇನಯ್ಯ?\nಶ್ರೀ ವಿಭೂತಿವೀಳೆಯಕ್ಕೆ ಸಾಕ್ಷಿಯಾಗಿ ಬಂದ ಶಿವಗಣಂಗಳು ಹುಸಿಯೇರಿ \nಆ ಗಣಂಗಳು ಹುಸಿಯಾದಡೆ,\nಕರ್ಣಮಂತ್ರ ಹುಸಿಯೇ?\nಆ ಕರ್ಣಮಂತ್ರ ಹುಸಿಯಾದಡೆ,\nಶ್ರೀಗುರುಲಿಂಗವು ಹುಸಿಯೇ?\nಶ್ರೀಗುರುಲಿಂಗ ಹುಸಿಯಾದಡೆ ಜಂಗಮಲಿಂಗ ಹುಸಿಯೇ?\nಆ ಜಂಗಮಲಿಂಗ ಹುಸಿಯಾದಡೆ,\nಪಾದತೀರ್ಥ ಪ್ರಸಾದ ಹುಸಿಯೇ?\nಇಂತೀ ಷಟ್‍ಸ್ಥಲವ ತುಚ್ಛವ ಮಾಡಿ,\nಗುರೂಪದೇಶವ ಹೀನವ ಮಾಡಿ, ಸಮಾಧಿಯ ಹೊಗುವ\nಪಂಚಮಹಾಪಾತಕರ ಮುಖವ ನೋಡಲಾಗದು,ಉರಿಲಿಂಗಪೆದ್ದಿಪ್ರಿಯ ವಿಶ್ವೇಶ್ವರ.\n"
}