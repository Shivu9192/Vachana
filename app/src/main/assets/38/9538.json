{
    "id": "9538", 
    "vachana": "ಶ್ರೀಗುರು ಮಾಡಿದ ಗುರುತ್ವ ಉಪಮಾತೀತವು.\nನೇತ್ರದಲ್ಲಿ ತನ್ನ ರೂಪು ತುಂಬಿ\nನೇತ್ರವ ಗುರು ಮಾಡಿದನು.\nಶ್ರೋತ್ರದಲ್ಲಿ ಮಹಾಮಂತ್ರವ ತುಂಬಿ\nಶ್ರೋತ್ರವ ಗುರು ಮಾಡಿದನು.\nಘ್ರಾಣದಲ್ಲಿ ಮಹಾಗಂಧವ ತುಂಬಿ\nಘ್ರಾಣವ ಗುರು ಮಾಡಿದನು.\nಜಿಹ್ವೆಯಲ್ಲಿ ಕರುಣಪ್ರಸಾದವ ತುಂಬಿ\nಜಿಹ್ವೆಯ ಗುರು ಮಾಡಿದನು.\nಕಾಯವ ಮಹಾಕಾಯವೆನಿಸಿ, ಪ್ರಸಾದಕಾಯವೆನಿಸಿ,\nಕಾಯವ ಗುರು ಮಾಡಿದನು.\nಪ್ರಾಣವನೂ ಲಿಂಗಪ್ರಾಣಸಂಬಂಧವ ಮಾಡಿ\nಪ್ರಾಣವ ಗುರು ಮಾಡಿದನು.\nಇಂತು ಅಂತರಂಗ ಬಹಿರಂಗವನು ಗುರು ಮಾಡಿದನು.\nಸರ್ವಾಂಗವನು \n  ಮಾಡಿದ ಗುರುವಿಂಗೆ\nನಾನಿನ್ನೇನ ಮಾಡುವೆನಯ್ಯಾ?\nಗುರುಪೂಜೆಗನುವಾದ ದ್ರವ್ಯಂಗಳನೂ, ಆವಾವ ಪದಾರ್ಥಂಗಳನೂ\nಆವಾವ ಪುಷ್ಪಫಲಾದಿಗಳನೂ\nವಿಚಾರಿಸಿ ನೋಡಿದಡೆ ಆವುವು ಗುರುತ್ವವಿಲ್ಲ.\nಸರ್ವದ್ರವ್ಯಮೂಲವೂ ಸರ್ವಪದಾರ್ಥಮೂಲವೂ  \nಸರ್ವರಸಪುಷ್ಪಫಲಾದಿಗಳಿಗೆ ಎಲ್ಲದಕ್ಕೂ\nಮೂಲಿಗ ಮನವು ಗುರುತ್ವವನ್ನುಳ್ಳದ್ದು.\nತನ್ನ ಮನೋವಾಕ್‍ಸಹಿತ ಕಾಯವನೂ ಸದ್ಗುರುವಿಂಗಿತ್ತು\nಶ್ರೀಗುರು ದರ್ಶನ ಸ್ಪರ್ಶನ ಮಾಡಿ ಸುಖಿಯಪ್ಪೆ ನಾನು,ಉರಿಲಿಂಗಪೆದ್ದಿಪ್ರಿಯ ವಿಶ್ವೇಶ್ವರ.\n"
}