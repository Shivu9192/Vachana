{
    "id": "9378", 
    "vachana": "<font>1420<br/>ನಿಮ್ಮ ಶರಣನು ಲಿಂಗಭರಿತನು,<br/>ವಿಚಾರಿಸಿ, ಅರಿದು, ಧ್ಯಾನದಿಂದ ಜಪಿಸಿ, ಆ ಮಹಾವಸ್ತುವನು ಕಂಡು<br/>ಒಲಿದೊಲಿಸಿ, ಕೂಡಿ ಸುಖಿಸಿಹೆನೆಂಬನ್ನೆವರ<br/>ಶ್ರೀಗುರುಸ್ವಾಮಿಯ ಕರುಣಾಮೃತಸಾಗರ ಮೇರೆವರಿದು<br/>ವಿಚಾರಿಸಿ ಶಿವನಾಯಿತ್ತು, ಅರಿವು  ಶಿವನಾಯಿತ್ತು;<br/>ಜ್ಞಾತೈ ಜ್ಞಾನ ಜ್ಞೇಯ ಶಿವನಾಯಿತ್ತು, ಜಪಮಂತ್ರ ಶಿವನಾಯಿತ್ತು,<br/>ಜಪಿಸುವ ಜಿಹ್ವೆ  ಶಿವನಾಯಿತ್ತು, ಕಂಡೆಹೆನೆಂಬ ಕಣ್ಣು ಶಿವನಾಯಿತ್ತು.<br/>ಈ ಪರಿ  ನೋಡ ನೋಡಲು ಮತ್ತೆ ಚೋದ್ಯ<br/>ಪ್ರಾಣಲಿಂಗವಾಗಿ ಸದ್ಗುರು ತಾನೆ ಕೃಪೆಮಾಡಿ<br/>ಕರಸ್ಥಲಕ್ಕೆ ಬಿಜಯಂಗೈದು ಪ್ರಾಣಲಿಂಗವಾದನು, ಕಾಯಲಿಂಗವಾದನು.<br/>ಮನ ಬುದ್ಧಿ ಚಿತ್ತ  ಅಹಂಕಾರ ಜ್ಞಾನ ಭಾವವೆಲ್ಲ ಲಿಂಗವಾಯಿತ್ತು.<br/>ಸರ್ವಾಂಗಲಿಂಗವಾಗಿ ಸಲಹಿದನು.<br/>ಶ್ರೀಗುರುಲಿಂಗವು ಒಲಿದೊಲಿಸಿ ಕೂಡುವ ಪರಿ  ಎಂತಯ್ಯಾ?<br/>ಒಲಿಸುವ ಪರಿ  ದಾಸೋಹ, ಒಲಿದ ಪರಿ  ಪ್ರಸಾದ,<br/>ಕೂಟದ ಪರಿ  ನಿರ್ವಂಚಕತ್ವ,<br/>ಒಲಿದೊಲಿಸಿ ಕೂಡಿದ ಪರಿ  ಪರಿಣಾಮವಯ್ಯಾ,ಉರಿಲಿಂಗಪೆದ್ದಿಪ್ರಿಯ ವಿಶ್ವೇಶ್ವರಾ. </font>"
}