{
    "id": "9560", 
    "vachana": "ಸದ್ಭಕ್ತಿಯೆ ಆರು ಸ್ಥಲಕ್ಕೆ ಮುಖ್ಯ\nಸದ್ಭಕ್ತಿಯ ಕೂಡಿಕೊಂಡು ಷಟ್‍ಸ್ಥಲವಿಪ್ಪುದು.\nಇದು ಕಾರಣ:\nಸದ್ಭಕ್ತಿಯಿಂ ಲಿಂಗದ-ಲಿಂಗವಂತರ ಸುಖವನು, ಮಹಿಮೆಯ ಪೂಜೆಯನು\nಅರಿದು ಮರೆದು ವಿಷ್ಣು ಕಷ್ಟಜನ್ಮದಲ್ಲಿ ಬಂದನು.\nಅರಿದು ಮರೆದು ಬ್ರಹ್ಮನು ಘನವೆಂದು\nಶಿರವ ಹೋಗಾಡಿಕೊಂಡನು.\nಅರಿದು ಮರೆದು ಇಂದ್ರನು ಭಂಗಿತನಾಗಿ\nಐಶ್ವರ್ಯಮಂ ಹೋಗಾಡಿಕೊಂಡನು.\nಅರಿದು ಮರೆದು ದಕ್ಷನು ಭಂಗಿತನಾಗಿ\nಶಿರವ ಹೋಗಾಡಿಕೊಂಡನು.\nಅರಿದು ಮರೆದು ವ್ಯಾಸನು ಹಸ್ತವ ಹೋಗಾಡಿಕೊಂಡನು.\nಈ ದೃಷ್ಟವ ಹಲವು ಪುರಾತನರು ಕೇಳಿರಣ್ಣಾ:\nಅರಿದು ಮರೆಯದೆ ನಂಬಲು\nಸಿರಿಯಾಳನಿಗೆ ಶಿವಪದವಾಯಿತ್ತು.\nಅರಿದು ಮರೆಯದೆ ನಂಬಲು\nಸಿಂಧುಬಲ್ಲಾಳಂಗೆ ಶಿವಪದವಾಯಿತ್ತು.\nಅರಿದು ಮರೆಯದೆ ನಂಬಲು\nನಂಬಿಯಣ್ಣನ ಬೆನ್ನಿಲಿ ಶಿವ ಬಂದನು.\nಅರಿದು ಮರೆಯದೆ ನಂಬಲು\nನಿಂಬವ್ವೆಗೆ ಶಿವಪದವಾಯಿತ್ತು.\nಅರಿದು ಮರೆಯದೆ ನಂಬಲು\nಕೆಂಭಾವಿಯ ಭೋಗಣ್ಣನ ಬೆನ್ನಿಲಿ ಶಿವ ಬಂದನು.\nಅರಿದು ಮರೆಯದೆ ನಂಬಲು\nಪುರಾತನರೆಲ್ಲರು ಶಿವಪದಂಗಳ ಪಡೆದರು.\nಇದನು \n  \n  ಅನುಮಾನದಿಂ ಕೇಳಿ, ನಿಶ್ಚೈಸಿ, ನಂಬಿ.\nಅರಿವಿನ ಹದವಿದು, ಮರವೆಯ ಪರಿಯಿದು\nಇಷ್ಟವಾದುದ ಹಿಡಿದು ಅನಿಷ್ಟವಾದುದ ಬಿಟ್ಟು\nಅರಿವು ಸಯವಾಗಲು ಶಿವಪದವಪ್ಪುದು ತಪ್ಪದು, ಶಿವನಾಣೆಉರಿಲಿಂಗಪೆದ್ದಿಪ್ರಿಯ ವಿಶ್ವೇಶ್ವರ.\n"
}