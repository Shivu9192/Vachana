{
    "id": "8742", 
    "vachana": "ಅತ್ಯತಿಷ್ಠದ್ದಶಾಂಗುಲವೆಂದೆಂಬಿರಿ,\nಅತ್ಯವಾವುದು? ತಿಷ್ಠವಾವುದು? ದಶಾಂಗುಲವಾವುದು?\nಬಲ್ಲಡೆ ನೀವು ಹೇಳಿರೇ.\nವಾಙ್ಮನಾತೀತವೆಂದೆಂಬಿರಿ,\nವಾಗಾವುದು? ಮನವಾವುದು? ಅತೀತವಾವುದು?\nಬಲ್ಲಡೆ ನೀವು ಹೇಳಿರೇ.\nಲಿಂಗಸಂಗಸಯಸುಖವೆಂದೆಂಬಿರಿ,\nಲಿಂಗವಾವುದು? ಸಂಗವಾವುದು? ಸಯಸುಖವಾವುದು?\nಬಲ್ಲಡೆ ನೀವು ಹೇಳಿರೇ.\nಅನುಭಾವಗೋಷ್ಠಿಯ ಪ್ರಸಂಗದಿಂದ\nಅನುವಿದು ಭಾವವಿದು ಗೋಷ್ಠಿಯಿದು\nಪರವಿದು ಸಂಗವಿದೆಂದರಿತು,\nಶ್ರುತಿಜ್ಞಾನ ಮತಿಜ್ಞಾನ ಸಮ್ಯಜ್ಞಾನ\nಪೈಶಾಚಿಕಜ್ಞಾನಂಗಳನತಿಗಳೆದು,\nಶಿವಜ್ಞಾನ ಸಯಜ್ಞಾನ ಸಮ್ಯಜ್ಞಾನ\nಅವಧಿಜ್ಞಾನ ಪರಮಜ್ಞಾನದಿಂ ಪರವಶವಾಗಿಪ್ಪುದೆಕೇವಲಜ್ಞಾನದ ನಿರ್ಲೇಪ ಕಾಣಾ, ಸೌರಾಷ್ಟ್ರ ಸೋಮೇಶ್ವರಾ. \n"
}