{
    "id": "4649", 
    "vachana": "<font>218<br/>ನವಖಂಡಪೃಥ್ವಿ ಎಂಬುದು ಪಂಚಶತಕೋಟಿ ಯೋಜನ.<br/>ಪೂರ್ವ, ಪಶ್ಚಿಮ, ಉತ್ತರ, ದಕ್ಷಿಣಕ್ಕೆ<br/>ಮಂಡಲಾಕಾರವಾದ ಭೂಮಂಡಲ ಒಂದೇ<br/>ಅಂತಪ್ಪ ಭೂಮಂಡಲದ ಮಧ್ಯದಲ್ಲಿ<br/>ಸಪ್ತಸಮುದ್ರ, ಸಪ್ತದ್ವೀಪಾಂತರ<br/>ಹಿಮಾಚಲ ಮಹಾಮೇರುವರ್ಪತ ಮೊದಲಾದ<br/>ಅಷ್ಟ ಪರ್ವತಂಗಳು.<br/>ಕಾಶಿ, ರಾಮೇಶ್ವರ ಮೊದಲಾದ<br/>ಮುನ್ನೂರಾ ಅರುವತ್ತು ಕ್ಷೇತ್ರಂಗಳು.<br/>ಕೃಷ್ಣಾ, ಭಾಗೀರಥಿ, ಯಮುನಾ, ಸರಸ್ವತಿ, ಗಂಗಾ<br/>ಮೊದಲಾದ ಅರುವತ್ತಾರುಕೋಟಿ ತೀರ್ಥಂಗಳು<br/>ಇಂತೀ ತೀರ್ಥಕ್ಷೇತ್ರಂಗಳ ತೆತ್ತೀಸಕೋಟಿ ದೇವರ್ಕಳು ಸ್ಥಾಪಿಸಿದರು.<br/>ಮತ್ತಂ, ಮಂದಮತಿಗಳಾದ ಜೀವಾತ್ಮರು ಕೂಡಿ,<br/>ಇದು ದೇವಭೂಮಿ, ಇದು ಹೊಲೆಭೂಮಿ,<br/>ಇದು ಮಠಮಾನ್ಯದ ಭೂಮಿ, ಇದು ಗ್ರಾಮ  ಗೃಹದ ಭೂಮಿ,<br/>ಇದು ಲಿಂಗಸ್ಥಾಪನೆಯಾದ ರುದ್ರಭೂಮಿ, ಇದು ಶ್ಮಶಾನ ಭೂಮಿ<br/>ಎಂದು ಹೆಸರಿಟ್ಟು ಸ್ಥಾಪನೆಯ ಮಾಡುವಿರಿ.<br/>ಎಲಾ ದಡ್ಡ ಪ್ರಾಣಿಗಳಿರಾ,<br/>ಇದಕೊಂದು ದೃಷ್ಟವ ಪೇಳ್ವೆ ಕೇಳಿರಯ್ಯಾ.<br/>ಅದೆಂತೆಂದೊಡೆ :<br/>ಒಂದು ನದಿಯಲ್ಲಿ ಕೋಲು  ಹಾಕಿ,<br/>ಗೆರೆಯ ಬರೆದು ಎರಡು ಮಾಡಿ,<br/>ಇದು ಸೀ  ಉದಕ, ಇದು ಲವಣೋದಕವೆಂದಡೆ<br/>ಆಗಬಲ್ಲುದೇನಯ್ಯಾ ? ಆಗಲರಿಯದು.<br/>ಮತ್ತಂ,<br/>ಒಂದೇ ಬೇವಿನಮರದೊಳಗೆ<br/>ಒಂದು ಶಾಖೆಗೆ ಮಾವಿನಹಣ್ಣು, ಒಂದು ಶಾಖೆಗೆ ಬೇವಿನಹಣ್ಣು,<br/>ಒಂದು ಶಾಖೆಗೆ ಬಾಳೆಯಹಣ್ಣು,<br/>ಒಂದು ಶಾಖೆಗೆ ಹಸಲು, ನೀರಲಹಣ್ಣು,<br/>ಆಗೆಂದಡೆ ಆಗಬಲ್ಲವೇನಯ್ಯಾ ?<br/>ಆಗಲರಿಯವು ಎಂಬ ಹಾಗೆ.<br/>ಇಂತೀ ದೃಷ್ಟದಂತೆ ಒಂದು ನವಖಂಡಮಂಡಲಭೂಮಿಯೊಳಗೆ,<br/>ಇದು ಮಂಗಲಭೂಮಿ, ಇದು ಅಮಂಗಳಭೂಮಿ,<br/>ಇದು ಶುದ್ಧಭೂಮಿ, ಇದು ಅಶುದ್ಧಭೂಮಿ,<br/>ಎಂದಡೆ ಆಗಬಲ್ಲವೇನಯ್ಯಾ ? ಆಗಲರಿಯವು.<br/>ಅದೇನು ಕಾರಣವೆಂದಡೆ :<br/>ಆದಿ ಅನಾದಿಯಿಂದತ್ತತ್ತಲಾದ ಪರಶಿವನ<br/>ಮಹಾ ಪ್ರಸಾದದಿಂದುದ್ಭವಿಸಿದ ಬ್ರಹ್ಮಾಂಡವು,<br/>ಒಮ್ಮೆ ಶುದ್ಧ ಒಮ್ಮೆ ಅಶುದ್ಧವಾಗಬಲ್ಲುದೆ ಎಲೆ ಮರುಳ  ಮನುಜರಿರಾ.<br/>ನಿಮ್ಮ ಮನದ ಸಂಕಲ್ಪ  ವಿಕಲ್ಪದಿಂ<br/>ಶುದ್ಧ ಅಶುದ್ಧವಾಗಿ ತೋರುವುದಲ್ಲದೆ.<br/>ನಿಮ್ಮ ಮನದ ಸಂಕಲ್ಪವನಳಿದಡೆ<br/>ಸಕಲಬ್ರಹ್ಮಾಂಡಗಳೆಲ್ಲ ನಿರ್ಮಳವಾಗಿ ತೋರುವವು.<br/>ನಿಮ್ಮ ಮನದ ಸಂಕಲ್ಪವನಳಿಯದಿರ್ದಡೆ<br/>ಸಕಲಬ್ರಹ್ಮಾಂಡಗಳೆಲ್ಲ ಅಮಂಗಳವಾಗಿ ತೋರುವವು ನೋಡೆಂದ<br/>ಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.</font>"
}