{
    "id": "14640", 
    "vachana": "<font>209<br/>ಎನಗೆ ಭಕ್ತನೆಂಬರು,<br/>ಎನ್ನ ಭಕ್ತಿಚಾರಿತ್ರವ ಪೇಳ್ವೆ ಕೇಳಿರಯ್ಯ.<br/>ಎನ್ನ ಮತ್ಪ್ರಾಣನಾಥಲಿಂಗತಂದೆ<br/>ಗುರುಲಿಂಗಜಂಗಮದ ಭಕ್ತಿಯೆಂದಡೆ<br/>ಎನ್ನ ತನುಮನವು ಕುಗ್ಗುವುದು.<br/>ಮಾರಿ ಮಸಣಿಯ ಭಕ್ತಿಯೆಂದಡೆ ನದಿ ಸರ್ಪನಂತೆ<br/>ಎನ್ನ ತನು-ಮನವು ಉಬ್ಬುವುದು.<br/>ಶಿವಶಾಸ್ತ್ರ, ಶಿವಾನುಭಾವ ಶಿವಮಂತ್ರಬೋಧೆ ಎಂದಡೆ<br/>ಎನ್ನ ಶ್ರೋತ್ರಂಗಳು ಲಾಲಿಸವು.<br/>ಕುಟಿಲ, ಕುಹಕ, ಸಟೆಯ ಶಾಸ್ತ್ರ,<br/>ಕಪಟ ಮಂತ್ರ ಯಂತ್ರ ತಂತ್ರಗಳೆಂದಡೆ<br/>ಎನ್ನುಭಯ ಶ್ರೋತ್ರಂಗಳು ಚೈತ್ರ ವೈಶಾಖ ಮಾಸದಲ್ಲಿ<br/>ಮೊಲ್ಲೆ ಮೊಗ್ಗೆ ಉದಯಕ್ಕೆ ಅರಳಿ<br/>ಹೇಗೆ ಎಸೆಯುವುದು ಹಾಗೆ ವಿಕಸಿತವಾಗಿ,<br/>ಶಬ್ದವಿಷಯ ಎಸೆವುದು.<br/>ಹರಪೂಜೆ ಗುರುಪೂಜೆ ಲಿಂಗನಿರೀಕ್ಷಣವೆಂದಡೆ<br/>ಎನ್ನ ನೇತ್ರಂಗಳು ನಿರೀಕ್ಷಿಸವು.<br/>ಆಟ, ನೋಟ, ಸೂಳೆಯರ ಬೇಟ,<br/>ಕನ್ಯಾಸ್ತ್ರೀಯರ ರೂಪಲಾವಣ್ಯವೆಂದಡೆ<br/>ಎನ್ನ ನೇತ್ರದ ರೂಪುವಿಷಯವು<br/>ಬೇಂಟೆಯ ಶ್ವಾನನಂತೆ ಹರಿಯುತಿಪ್ಪುದು.<br/>ಗುರುಲಿಂಗಜಂಗಮದ ತೀರ್ಥಪ್ರಸಾದ ಸೇವಿಸೆಂದಡೆ<br/>ಎನ್ನ ಜಿಹ್ವೆಯು ಸೇವಿಸದು.<br/>ದಾಸಿ ವೇಸಿಯರ ಬಾಯ ತಾಂಬೂಲವೆಂದಡೆ<br/>ಎನ್ನ ಜಿಹ್ವೇಂದ್ರಿಯ ರುಚಿವಿಷಯವು <br/>ಕೀಳುಮಾಂಸಕ್ಕೆ ಮೆಚ್ಚಿ ಹರಿದಂತೆ ಹರಿಯುತ್ತಿಪ್ಪುದು.<br/>ಗುರುಲಿಂಗಜಂಗಮದ ಪಾದಸೇವೆಯೆಂದಡೆ<br/>ಎನ್ನ ತ್ವಕ್ಕು  ಜಾಡ್ಯವಾಗಿ ಆಲಿಸದು.<br/>ಸೂಳಿಢಾಳಿಯರ ಅಂಗಸೇವನೆಯೆಂದಡೆ<br/>ಎನ್ನ ತ್ವಕ್ಕು  ಉಡ ಉಬ್ಬಿದಂತೆ ಉಬ್ಬುವದು.<br/>ಗುರುಲಿಂಗಜಂಗಮವು ಧರಿಸಿದ ಪುಷ್ಪ ಪತ್ರಿ<br/>ಪರಿಮಳ ಸುಗಂಧ ಚಂದನದ ಸದ್ವಾಸನೆ ಎಂದಡೆ<br/>ಎನ್ನ ಘ್ರಾಣವು ಮುಡಿಯದು.<br/>ವೇಶ್ಯೆ, ದಾಸಿ, ಜಾರಸ್ತ್ರೀಯರು ಧರಿಸಿದ<br/>ಪುಷ್ಪ ಪರಿಮಳ ಗಂಧ ಚಂದನದ<br/>ಸದ್ವಾಸನೆಯೆಂದಡೆ ಎನ್ನ ಘ್ರಾಣವು<br/>ಸಂಪಿಗೆಯರಳಿಗೆ ಭ್ರಮರ  ಎರಗಿದಂತೆ ಎರಗುವದು.<br/>ಇಂತಪ್ಪ ಗುಪ್ತಪಾತಕವಾದ ಗುರುದ್ರೋಹಿಗೆ<br/>ಗುರುಲಿಂಗಜಂಗಮಭಕ್ತನೆಂದಡೆ<br/>ನಗುವರಯ್ಯ ನಿಮ್ಮ ಶರಣರು.<br/>ಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ. </font>"
}