{
    "id": "14640", 
    "vachana": "ಎನಗೆ ಭಕ್ತನೆಂಬರು,\nಎನ್ನ ಭಕ್ತಿಚಾರಿತ್ರವ ಪೇಳ್ವೆ ಕೇಳಿರಯ್ಯ.\nಎನ್ನ ಮತ್ಪ್ರಾಣನಾಥಲಿಂಗತಂದೆ\nಗುರುಲಿಂಗಜಂಗಮದ ಭಕ್ತಿಯೆಂದಡೆ\nಎನ್ನ ತನುಮನವು ಕುಗ್ಗುವುದು.\nಮಾರಿ ಮಸಣಿಯ ಭಕ್ತಿಯೆಂದಡೆ ನದಿ ಸರ್ಪನಂತೆ\nಎನ್ನ ತನು-ಮನವು ಉಬ್ಬುವುದು.\nಶಿವಶಾಸ್ತ್ರ, ಶಿವಾನುಭಾವ ಶಿವಮಂತ್ರಬೋಧೆ ಎಂದಡೆ\nಎನ್ನ ಶ್ರೋತ್ರಂಗಳು ಲಾಲಿಸವು.\nಕುಟಿಲ, ಕುಹಕ, ಸಟೆಯ ಶಾಸ್ತ್ರ,\nಕಪಟ ಮಂತ್ರ ಯಂತ್ರ ತಂತ್ರಗಳೆಂದಡೆ\nಎನ್ನುಭಯ ಶ್ರೋತ್ರಂಗಳು ಚೈತ್ರ ವೈಶಾಖ ಮಾಸದಲ್ಲಿ\nಮೊಲ್ಲೆ ಮೊಗ್ಗೆ ಉದಯಕ್ಕೆ ಅರಳಿ\nಹೇಗೆ ಎಸೆಯುವುದು ಹಾಗೆ ವಿಕಸಿತವಾಗಿ,\nಶಬ್ದವಿಷಯ ಎಸೆವುದು.\nಹರಪೂಜೆ ಗುರುಪೂಜೆ ಲಿಂಗನಿರೀಕ್ಷಣವೆಂದಡೆ\nಎನ್ನ ನೇತ್ರಂಗಳು ನಿರೀಕ್ಷಿಸವು.\nಆಟ, ನೋಟ, ಸೂಳೆಯರ ಬೇಟ,\nಕನ್ಯಾಸ್ತ್ರೀಯರ ರೂಪಲಾವಣ್ಯವೆಂದಡೆ\nಎನ್ನ ನೇತ್ರದ ರೂಪುವಿಷಯವು\nಬೇಂಟೆಯ ಶ್ವಾನನಂತೆ ಹರಿಯುತಿಪ್ಪುದು.\nಗುರುಲಿಂಗಜಂಗಮದ ತೀರ್ಥಪ್ರಸಾದ ಸೇವಿಸೆಂದಡೆ\nಎನ್ನ ಜಿಹ್ವೆಯು ಸೇವಿಸದು.\nದಾಸಿ ವೇಸಿಯರ ಬಾಯ ತಾಂಬೂಲವೆಂದಡೆ\nಎನ್ನ ಜಿಹ್ವೇಂದ್ರಿಯ ರುಚಿವಿಷಯವು \nಕೀಳುಮಾಂಸಕ್ಕೆ ಮೆಚ್ಚಿ ಹರಿದಂತೆ ಹರಿಯುತ್ತಿಪ್ಪುದು.\nಗುರುಲಿಂಗಜಂಗಮದ ಪಾದಸೇವೆಯೆಂದಡೆ\nಎನ್ನ \n  ಜಾಡ್ಯವಾಗಿ ಆಲಿಸದು.\nಸೂಳಿಢಾಳಿಯರ ಅಂಗಸೇವನೆಯೆಂದಡೆ\nಎನ್ನ \n  ಉಡ ಉಬ್ಬಿದಂತೆ ಉಬ್ಬುವದು.\nಗುರುಲಿಂಗಜಂಗಮವು ಧರಿಸಿದ ಪುಷ್ಪ ಪತ್ರಿ\nಪರಿಮಳ ಸುಗಂಧ ಚಂದನದ ಸದ್ವಾಸನೆ ಎಂದಡೆ\nಎನ್ನ ಘ್ರಾಣವು ಮುಡಿಯದು.\nವೇಶ್ಯೆ, ದಾಸಿ, ಜಾರಸ್ತ್ರೀಯರು ಧರಿಸಿದ\nಪುಷ್ಪ ಪರಿಮಳ ಗಂಧ ಚಂದನದ\nಸದ್ವಾಸನೆಯೆಂದಡೆ ಎನ್ನ ಘ್ರಾಣವು\nಸಂಪಿಗೆಯರಳಿಗೆ \n  ಎರಗಿದಂತೆ ಎರಗುವದು.\nಇಂತಪ್ಪ ಗುಪ್ತಪಾತಕವಾದ ಗುರುದ್ರೋಹಿಗೆ\nಗುರುಲಿಂಗಜಂಗಮಭಕ್ತನೆಂದಡೆ\nನಗುವರಯ್ಯ ನಿಮ್ಮ ಶರಣರು.\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ. \n"
}