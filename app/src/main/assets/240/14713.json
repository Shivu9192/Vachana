{
    "id": "14713", 
    "vachana": "ಮಂಗಳಾಂಗಿ ಮಧುರವಾಣಿ ಕೇಳವ್ವಾ,\nನಿನಗೊಂದು ವಿಚಿತ್ರ ಪೇಳ್ವೆ.\nಎಮ್ಮವರು ಎನಗೆ ಹಳೆಯ ಮುದುಕನ ತಂದು\nಮದುವೆಯ ಮಾಡಿದರು ನೋಡವ್ವಾ!\nನಿನ್ನಿನ ಇರುಳ ಆತನ ಸಂಗಸುಖವನೇನು ಪೇಳ್ವರೆ ಅವ್ವಾ.\nಮೂರು ಮನೆಯೊಳಗಣ ಕೋಣೆಯೊಳಗೆ ಮಂಚದ ಮೇಲೆ\nಆರೂ ಇಲ್ಲದೆ ಎಳೆಯಕುಮಾರಿ ನಾ ಒಬ್ಬಳು ಮಲಗಿರ್ದೆನು ಕೇಳವ್ವಾ.\nಮೆಲ್ಲಮೆಲ್ಲನೆ ಬಂದು ಎನ್ನ \n  ತೆಗೆಯಲು\nಆ ನಲ್ಲನ ಕಂಡು ಹೆದರಿ ಬೆದರಿ ಎದ್ದುನಿಂತೆನೆ ಅವ್ವಾ.\nನಾ ಬೆದರಿದ ಕಂಡು ಮುದುಕನು ಎಳೆಯಕುಮಾರನಾಗಿ\nಎನ್ನ ಕರವನೆ ಪಿಡಿದನೆ ಅವ್ವಾ.\nಆತನ ಚಲ್ವಿಕೆಯ ಕಂಡು ಮನೆಮಾರು ತೊರೆದು ಮರುಳಾಗಿರ್ದೆನವ್ವಾ.\nಆ ಪುರುಷನ ಚಲ್ವಿಕೆಯ ನೋಡಿ\nಎನಗೆ ಕಾಮ ತೋರಿತ್ತು ನೋಡವ್ವಾ.\nಆ ಕಾಮದಿಂದ ಉಟ್ಟ \n  ತೊಟ್ಟ \n  ಸಡಲಿ\nಮುಡಿ ಬಿಚ್ಚಿದವು ನೋಡವ್ವಾ.\nತನ್ನ ಬಾಯೊಳಗಿನ ತಾಂಬೂಲವ\nಎನ್ನ ಬಾಯೊಳಗೆ ಇಕ್ಕಿದ ನೋಡವ್ವಾ.\nಹತ್ತೆ ಕರೆದು ಬಿಗಿದಪ್ಪಿ ತರ್ಕೈಸಿ\nಎನ್ನಂಗದ ಎಲುವು ಮುರಿದು ನುಗ್ಗುನುಸಿಯ ಮಾಡಿದ ನೋಡವ್ವಾ.\nಈ ಸ್ತ್ರೀ ಪುರುಷರ ಸುಖವ \nಪುರುಷನುಳ್ಳ ಸತಿಯರು ಬಲ್ಲರಲ್ಲದೆ\nಪುರುಷರಿಲ್ಲದ ಸ್ತ್ರೀಯರು ತಿಳಿಯರು ನೋಡವ್ವಾ.\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}