{
    "id": "/14624", 
    "vachana": "ಶಿವ ಶಿವಾ, ನಾವು ಗುರುಲಿಂಗಜಂಗಮದ\nಅಚ್ಚಪ್ರಸಾದಿಗಳು ನಿಚ್ಚಪ್ರಸಾದಿಗಳು ಏಕಪ್ರಸಾದಿಗಳೆಂದು\nಸಮಯಪ್ರಸಾದಿಗಳು ನುಡಿದುಕೊಂಬುವ,\nಮತಿಭ್ರಷ್ಟ ಮರುಳಮಾನವರ ನಾನೇನೆಂಬೆನಯ್ಯಾ ?\nಅದೇನು ಕಾರಣವೆಂದಡೆ :\nಪಾತಾಳಾದಿ ಸ್ವರ್ಗಾಂತ್ಯಮಾದ ತ್ರೈಭುವನಂಗಳು\nಉತ್ಪತ್ಯವಾಗುವುದಕ್ಕಿಂತ ಮುನ್ನವೆ,\nನಾನಾರು, ನಾನೆಲ್ಲಿದ್ದೆನೆಂದು ತನ್ನ ತಾನರಿದು\nನಿಲ್ಲಬಲ್ಲಾತನಿಗೆ ಗುರುವುಂಟು,\nಅದಲ್ಲದೆ ಅತಳ, ವಿತಳ, ಸುತಳ, ಮಹಾತಳ,\nರಸಾತಳ, ತಳಾತಳ, ಪಾತಾಳವೆಂಬ ಕೆಳಗೇಳುಲೋಕ.\nಮತ್ತಂ, ಭೂಲೋಕ, ಭುವರ್ಲೋಕ, ಸುವರ್ಲೋಕ, ಜನರ್ಲೋಕ,\nತಪರ್ಲೋಕ, ಸತ್ಯಲೋಕ, ಮಹಾಲೋಕವೆಂಬ ಮೇಲೇಳುಲೋಕ.\nಇಂತೀ ಈರೇಳುಲೋಕವು ಜಲಪ್ರಳಯವಾಗಿ ಮುಳುಗ್ಯಾಡಲು\nರುದ್ರಲೋಕೊಂದು ಉಳಿಯಿತ್ತು.\nಆ ರುದ್ರಲೋಕವು, ಅತಂಪ್ಪ ರುದ್ರಲೋಕದಲ್ಲಿರುವ\nಸನಕಸನಂದಾದಿ ಮುನಿಜನಂಗಳೆಲ್ಲರು,\nಅದಲ್ಲದೆ, ಬ್ರಹ್ಮಾದಿ ಸದಾಶಿವಾಂತ್ಯಮಾದ ದೇವ ದಾನವರು\nಮೊದಲಾದ ತೆತ್ತೀಸಕೋಟಿ ದೇವರ್ಕಳು,\nಆ ರುದ್ರನು ಇಂತಿವರೆಲ್ಲರು\nಉತ್ಪತ್ಯವಾಗದಕ್ಕಿನ್ನ ಮುನ್ನವೆ,\nನಾನಾರು, ನಾನೆಲ್ಲಿದ್ದೆ, ನನ್ನ ಹೆಸರೇನು,\nನಾನಾವ ಕುಲದವನು ನಾನೆಲ್ಲಿಂದ ಹುಟ್ಟಿಬಂದೆ ?\nಆವಾಗ ಎನಗೆ ತಂದಿ-ತಾಯಿಗಳಾರು ?\nಆ ತಾಯಿ-ತಂದೆಗಳ ಹೆಸರೇನು ?\nಎಂದು ವಿಚಾರಿಸಿ,\nತನ್ನ ತಾನರಿದು ನಿಲ್ಲಬಲ್ಲಡೆ,\nಆತನಿಗೆ ಲಿಂಗವುಂಟು ಜಂಗಮವುಂಟು\nತೀರ್ಥಪ್ರಸಾದಿ ಎಂದೆನ್ನಬಹುದಯ್ಯಾ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}