{
    "id": "14458", 
    "vachana": "<font>27<br/>ಶಿವಶಿವಾ, ಈ ಮಾಯಾಸಂಸಾರಯುಕ್ತವಾದ<br/>ದೇಹದ ಸುಖ ಹೇಳಲಂಜುವೆ.<br/>ಬಲ್ಲರೆ ಹೇಳಿರಿ, ಅರಿಯದಿದ್ದರೆ ಕೇಳಿರಿ.<br/>ಈ ದೇಹದ ವಿಸ್ತಾರ ಪೇಳ್ವೆ, ಎಲೆ ಮರುಳ  ಮಾನವರಿರಾ,<br/>ಲಾಲಿಸಿ ಕೇಳಿರಿ,<br/>ಎಲುವಿನ ಕಂಬ, ಎಲುವಿನ ತೊಲೆಗಳು,<br/>ಸಂದೆಲವುಗಳೆ ಬಿಗಿ ಮೊಳೆಗಳು,<br/>ಕರುಳಜಾಳಿಗೆ ಬಿಗಿಜಂತಿಗಳು,<br/>ಬರುಕಿ ಎಲವುಗಳೆ ಜಂತಿಗಳು,<br/>ಬೆರಳೆಲವುಗಳೆ ಚಿಲಿಕೆಗಳು.<br/>ಇಂತೀ ಗೃಹಕ್ಕೆ ಮಾಂಸದ ಮೇಲುಮುದ್ದೆಗಳು,<br/>ರಕ್ತದ ಸಾರಣೆಗಳು, ಮಜ್ಜದ ಮಡುಗಳು,<br/>ಕೀವಿನ ಕುಣಿಗಳು, ಪಿತ್ತದ ಕೊಂಡಗಳು,<br/>ಶೋಣಿತದ ಕಾವಲಿಗಳು, ಮೂತ್ರದ ಹಳ್ಳಗಳು,<br/>ಅಮೇಧ್ಯದ ಹುತ್ತಗಳು, ಹುಳುವಿನ ಡೋಣಿಗಳು,<br/>ಜಂತಿನ ಬಣವೆಗಳು-ಇಂತಪ್ಪ ಮನಗೆ ಎಂಟು ಗವಾಕ್ಷಗಳು.<br/>ಬಾಯಿ ಎಂಬುದೊಂದು ದೊಡ್ಡ ದರವಾಜು.<br/>ಇಂತೀ ದುರಾಚಾರಯುಕ್ತವಾದ ದೇಹವೆಂಬ ಗೃಹಕ್ಕೆ<br/>ಮೂವರು ಕರ್ತೃಗಳಾಗಿಹರು.<br/>ಅವರು ಆರಾರೆಂದಡೆ:<br/>ಹೊನ್ನೊಂದು ಭೂತ, ಹೆಣ್ಣೊಂದು ಭೂತ, ಮಣ್ಣೊಂದು ಭೂತ.<br/>ಇಂತೀ ತ್ರಿವಿಧ  ಭೂತಸ್ವರೂಪರಾದ<br/>ಬ್ರಹ್ಮ ವಿಷ್ಣು ರುದ್ರರೆಂಬ ತ್ರಿವಿಧದೇವತೆಗಳು.<br/>ಅದೆಂತೆಂದಡೆ:<br/>ಹೊನ್ನು ರುದ್ರನಹಂಗು, ಹೆಣ್ಣು ವಿಷ್ಣುವಿನಹಂಗು,<br/>ಮಣ್ಣು ಬ್ರಹ್ಮನಹಂಗು,<br/>ಇಂತಪ್ಪ ತ್ರಿಮೂರ್ತಿಗಳ ಹಂಗಿನಿಂದಾದ ದೇಹವು<br/>ಮಿಥೆಯೆಂದು ತಿಳಿದು ವಿಸರ್ಜಿಸಲರಿಯದೆ,<br/>ಆ ಅನಿತ್ಯದೇಹದ ಸುಖವನು ಮೆಚ್ಚಿ ಮರುಳಾಗಿ,<br/>ಬಿಡಲಾರದೆ, ಈ ಹೇಸಿಕಿ ಹೊಲೆಸಂಸಾರದಲ್ಲಿ ಶಿಲ್ಕಿ<br/>ಮಲತ್ರಯದಾಶೆಗೆ ಹೊಡದಾಡಿ<br/>ಹೊತ್ತುಗಳೆದು ಸತ್ತುಹೋಗುವ<br/>ಕತ್ತೆಗಳಿಗಿನ್ನೆತ್ತಣ ಮುಕ್ತಿ ಹೇಳಾ !<br/>ಮುಂದೆ ಹೊಲೆಮಾದಿಗರ ಮನೆಯಲ್ಲಿ<br/>ಶುನಿ ಶೂಕರ  ಕುಕ್ಕುಟನ ಬಸುರಲ್ಲಿ ಹುಟ್ಟಿಸದೆ ಬಿಡನೆಂದಾತ<br/>ನಿಮ್ಮ ಶರಣ ವೀರಾಧಿವೀರ ಕಾಡನೊಳಗಾದಶಂಕರಪ್ರಿಯ ಚನ್ನಕದಂಬಲಿಂಗ ನಿರ್ಮಾಯಪ್ರಭುವೆ.</font>"
}