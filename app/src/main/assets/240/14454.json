{
    "id": "/14454", 
    "vachana": "ಇಂತಪ್ಪ ಮಾಯೆಯ ಗೆಲಲರಿಯದೆ\nಮುಂದೆ ಮೋಕ್ಷವ ಹಡೆಯಬೇಕೆಂಬಣ್ಣಗಳ ಮುಕ್ತಿಯ ಪೇಳುವೆ.\nಅದೆಂತೆನೆ:\nಕ್ಷುತ್ತಿಗೆ ಭಿಕ್ಷೆ, ಶೀತಕ್ಕೆ ರಗಟೆ,\nಮಾತಿಗೆ ಮಂತ್ರ, ನಿದ್ರೆಗೆ ಶಿವಧ್ಯಾನ.\nಇಂತಪ್ಪ ಶಿವಾಚಾರಮಾರ್ಗವನು ಹಿಡಿದು ಆಚರಿಸಿ\nಮುಂದೆ ಶಿವಪಥವ ಸಾಧಿಸಬೇಕಲ್ಲದೆ,\nಇಂತೀ ಗುರುವಾಕ್ಯವ ಮೀರಿ,\nಹೊನ್ನೊಂದು ಬಿಳುಪಿನ ಮಲ, ಹೆಣ್ಣೊಂದು ಕೆಂಪಿನ ಮಲ,\nಮಣ್ಣೊಂದು ಕಪ್ಪಿನ ಮಲ-\nಇಂತೀ ತ್ರಿವಿಧಮಲವ ತಿಂದು\nಸಂಸಾರವಿಷಯರಸವೆಂಬ \n  ನೀರು ಕುಡಿದು,\nಮುಂದೆ ನಾವು ಶಿವಪಥವ ಸಾಧಿಸಿ ಮುಕ್ತಿಯ ಹಡೆಯಬೇಕೆಂಬ\nಯುಕ್ತಿಗೇಡಿಗಳು ಈ ಹೀಂಗೆ\nಪ್ರಪಂಚವಮಾಡಿ ಇದರೊಳಗೆ ಮೋಕ್ಷವೆಂದು,\nಇದನ್ನು ಬಿಟ್ಟರೆ ಮೋಕ್ಷವಿಲ್ಲವೆಂದು\nಯುಕ್ತಿಹೇಳುವ ಯುಕ್ತಿಗೇಡಿಗಳ ಈ \n  ಸಾದೃಶ್ಯಕ್ಕೆ ತಂದು,\nಆಚಾರಹೇಳುವ ಅನಾಚಾರಿಗಳ\nಈ \n  ಹೊಲೆಮಾದಿಗರ ನಾಲಿಗೆಯ ಶಿರಸಿನ ಹಿಂಭಾಗದಲ್ಲಿ ಸೀಳಿ,\nಅವರ ನಾಲಿಗೆಯ ಹಿರಿದು ತೆಗೆದು\nಕೆರವಿನಟ್ಟೆಗೆ ಹಾಕೆಂದಾತ ವೀರಾಧಿವೀರ ನಿಮ್ಮ ಶರಣ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}