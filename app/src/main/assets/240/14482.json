{
    "id": "/14482", 
    "vachana": "ಶಿವಶಿವಾ, ಮತ್ತೊಂದು ಪರಿಯ ಪೇಳ್ವೆ.\nಅದೆಂತೆಂದಡೆ:\nಈ ಲೋಕದೊಳಗೆ ಗುರುವೆಂಬಾತನು\nಭಕ್ತರಿಗೆ ದೀಕ್ಷೆಯ ಮಾಡಿ\nಪೂರ್ವಜನ್ಮವಳಿದು ಪುನರ್ಜಾತನ ಮಾಡಿದೆವೆಂಬರು.\nಜಂಗಮಲಿಂಗಿಗಳಿಗೆ ಚರಂತಿಹಿರಿಯರು\nಗುರುವೆಂಬಾತನು ಉಭಯರು ಕೂಡಿ,\nಅಯ್ಯತನ ಮಾಡಿದೆವು ಎಂಬರು.\nಅವರೇನು ಪೂರ್ವದಲ್ಲಿ ಕಪ್ಪಾಗಿದ್ದರೆ ?\nಈಗೇನು ಕೆಂಪಗಾದರೆ ?\nಅವರೇನು ಪೂರ್ವದಲ್ಲಿ ಬಿಳುಪಾಗಿದ್ದರೆ ? ಈಗೇನು ಕಪ್ಪಾದರೆ ?\nಎಲಾ ದಡ್ಡಪ್ರಾಣಿಗಳಿರಾ,\nಇದೇನು ವೀರಶೈವಮಾರ್ಗವಲ್ಲ; ಇದು ಶೈವಮಾರ್ಗ.\nಇನ್ನು ವೀರಶೈವಮಾರ್ಗದಾಚಾರವ ಬಲ್ಲರೆ ಹೇಳಿರಿ,\nಅರಿಯದಿದ್ದರೆ ಕೇಳಿರಿ.\nಆರೂರವರ ಉಲುಹ ಮಾಣಿಸಿ, ಮೂರೂರವರ ಮೂಲಿಗೆ ಹಾಕಿ,\nಬೇರೊಂದೂರವರ ತೋರಬಲ್ಲರೆ ವೀರಶೈವರೆಂಬೆ.\nಆರು ಮಂದಿಯನಟ್ಟಿ, ಮೂರು ಮಂದಿಯ ಕುಟ್ಟಿ,\nಬಟ್ಟಬಯಲಿನ ಘಟ್ಟಿಯ ತೋರಬಲ್ಲರೆ ವೀರಶೈವರೆಂಬೆ.\nಆರು ಬಟ್ಟೆಯನೇ ಮೆಟ್ಟಿ, ಮೂರು ಬಟ್ಟೆಯನೇ ದಾಂಟಿ,\nಮೇಲುಬಟ್ಟೆಯಲ್ಲಿ ನಿಂದು ನಿಟಿಲಲೋಚನನ\nತೋರಬಲ್ಲರೆ ವೀರಶೈವರೆಂಬೆ.\nಆರು ಬಾಗಿಲ ಹಾಕಿ, ಮೂರು ಬಾಗಿಲ ಮುಚ್ಚಿ,\nಇನ್ನೊಂದು ಕದವ ತೆಗೆದು ತೋರಬಲ್ಲರೆ ವೀರಶೈವರೆಂಬೆ.\nಇಂತೀ ಕ್ರಮವನರಿದು ದೀಕ್ಷೆಯ ಮಾಡಬಲ್ಲರೆ ಗುರುವೆಂಬೆ,\nಇಲ್ಲದಿದ್ದರೆ ನರಗುರಿಗಳೆಂಬೆ.\nಈ ಭೇದವ ತಿಳಿದು \n  ಮಾಡಬಲ್ಲರೆ\nಚರಮೂರ್ತಿಗಳೆಂಬೆ.\nಇಲ್ಲದಿದ್ದರೆ ಮತಿಭ್ರಷ್ಟ ಮರುಳಮಾನವರೆಂಬೆ.\nಇಂತೀ ವಿಚಾರವನು ಅರಿಯದೆ ದೀಕ್ಷೆಯ ಮಾಡಬೇಕೆಂಬವರ,\nಇಂತೀ ಭೇದವ ತಿಳಿಯದೆ ದೀಕ್ಷೆ ಪಡೆಯಬೇಕೆಂಬವರ,\nಈ \n  ಹೊಲೆಮಾದಿಗರ\nಅಘೋರನರಕದಲ್ಲಿಕ್ಕೆಂದ ಕಾಣಾ\nವೀರಾಧಿವೀರ ನಿಮ್ಮ ಶರಣ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}