{
    "id": "/14574", 
    "vachana": "ಮುಷ್ಟಿಯ ಚಡಾಯಿಸಿ ಮಾನವರ ಕೊಲ್ಲುವಾತ\nಮಹೇಶ್ವರನಲ್ಲ.\nಯಂತ್ರವ ಬರೆದು ಕಟ್ಟಿ ಭೂತವ ಬಿಡಿಸುವಾತ\nಮಹೇಶ್ವರನಲ್ಲ.\nವೈದ್ಯಗಳ ಮಾಡಿ ರೋಗಾದಿಗಳ ಪರಿಹರಿಸುವಾತ\nಮಹೇಶ್ವರನಲ್ಲ.\nಅದೇನು ಕಾರಣವೆಂದಡೆ :\nಕಾಲ-ಕಾಮ-ಮಾಯಾದಿಗಳು\nಸಂಕಲ್ಪ ವಿಕಲ್ಪವೆಂಬ ಮುಷ್ಟಿಯ\nತಮ್ಮಂಗಕ್ಕೆ ಚಡಾಯಿಸಿ ಕೊಲ್ಲುವದನರಿಯದೆ,\nಪರರಿಗೆ ಮುಷ್ಟಿಯ ಮಾಡುವರು.\nಮತ್ತಂ, ಮಾಯೆಯೆಂಬ ಭೂತ,\nಹೊನ್ನು ಹೆಣ್ಣು ಮಣ್ಣೆಂಬ ಯಂತ್ರವ\nನಿಮ್ಮ ಮನದಲ್ಲಿ ನಿಲುಕಿಸಿ ಬಂಧಿಸಿ\nಭವಭವದಲ್ಲಿ ಗಾಸಿಯಾಗುವದನರಿಯದೆ\nಪರರಿಗೆ ಯಂತ್ರವ ಕಟ್ಟುವರು.\nಮತ್ತಂ, ಆಶೆ-ರೋಷ-ಹರುಷವೆಂಬ ರೋಗಾದಿಗಳು\nತಮ್ಮಾತ್ಮಂಗೆ ಪ್ರವೇಶವಾಗಿ\nಯುಗಯುಗಾಂತರದಲ್ಲಿ ಶ್ರಮಬಡುವುದನರಿಯದೆ\nಪರರಿಗೆ ವೈದ್ಯವ ಮಾಡುವರು,\nಇವರು ಮಹೇಶ್ವರರಲ್ಲ ; ಭವಭಾರಿಗಳು.\nಅದೆಂತೆಂದೊಡೆ-ಲಿಂಗವಿಲ್ಲದ ಕಾರಣ.\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}