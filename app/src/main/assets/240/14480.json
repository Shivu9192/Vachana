{
    "id": "14480", 
    "vachana": "ಶಿವಾಶಿವಾ, ಗುರು ಲಿಂಗಾಂಗಿ \n  ಭಕ್ತರ ಭೇದವ\nಪೇಳ್ವೆ ಕೇಳಿರಯ್ಯಾ.\nಶೆರೆಯ ಕುಡಿದವನೇ ಗುರುವೆಂಬೆ.\nಸುರೆಯ ಕುಡಿದವನೇ ಲಿಂಗಾಂಗಿಯೆಂಬೆ.\nಕಂಡವ ತಿಂದವನೇ ಜಂಗಮವೆಂಬೆ.\nಇಂತೀ ಮೂವರ ಕೊಂದು ತಿಂದವನ\nಕೊಂದು ತಿಂದಾತನೇ ಭಕ್ತನೆಂಬೆ.\nಇಂತಿದರ ಅನುಭಾವ ತಿಳಿಯಬಲ್ಲರೆ\nಗುರು-ಲಿಂಗ-ಜಂಗಮ ಭಕ್ತನೆಂಬೆ.\nಇಂತೀ ಚತುರ್ವಿಧದ ನಿರ್ಣಯವ ಹೇಳಿದಾತನೇ\nಅನಾದಿಗುರುಲಿಂಗಜಂಗಮವೆಂಬೆ.\nಆತನಲ್ಲಿ ಉಪದೇಶವ ಹಡಿಯಬೇಕು.\nಇಂತಿದರ ಭೇದವ ತಿಳಿಯಬಲ್ಲಾತನೇ\nಅನಾದಿ ಶಿಷ್ಯ ಭಕ್ತನೆಂಬೆ.\nಇಂತಿವರಿಗೆ ಉಪದೇಶವ ಹೇಳಬೇಕು.\nಇಂತಪ್ಪ ಗುರುಶಿಷ್ಯಸಂಬಂಧವೆಂತೆಂದೊಡೆ:\nಶಿಖಿ-ಕರ್ಪುರ ಸಂಯೋಗದಂತೆ.\nಪಯೋಧರಫಲ ಉದಕದಲ್ಲಿ ಲೀಯವಾದಂತೆ.\nಲವಣ ಸಮುದ್ರದಲ್ಲಿ ಲೀಯವಾದಂತೆ.\nಈ ಗುರುಶಿಷ್ಯರುಭಯರು ಕೂಡಿ ಪರಶಿವಸಾಗರದಲ್ಲಿ\nನಿರ್ವಯಲಾದರೆಂದನಯ್ಯ ನಿಮ್ಮ ಶರಣ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}