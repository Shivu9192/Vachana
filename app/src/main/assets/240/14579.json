{
    "id": "/14579", 
    "vachana": "ಪುಣ್ಯಕ್ಷೇತ್ರಯಾತ್ರೆ ಪುಣ್ಯತೀರ್ಥಸ್ನಾನವ ಮಾಡಬೇಕೆಂಬಿರಿ.\nಮತ್ರ್ಯಲೋಕದ ಮಹಾಗಣಂಗಳು\nನೀವು ಬಲ್ಲಾದರೆ ಪೇಳಿ, ಅರಿಯದಿದ್ದರೆ ಕೇಳಿರಯ್ಯ.\nಶ್ರೀಗುರುಕಾರುಣ್ಯವ ಹಡದು ಲಿಂಗಾಂಗಸಂಬಂಧಿಯಾಗಿ\nಸರ್ವಾಂಗಲಿಂಗಮಯವಾದ\nಒಬ್ಬ ಶಿವಭಕ್ತನ ದರ್ಶನವಾದವರಿಗೆ\nಅನಂತಕೋಟಿ ಪುಣ್ಯ ಫಲದೊರಕೊಂಬುವದು.\nಅದೆಂತೆಂದೊಡೆ :\nಆತನ ಮಂದಿರವೇ ಶಿವಲೋಕ.\nಆತನ ಕಾಯವೇ ಸತ್ಯಲೋಕ.\nಆತನ ಅಂಗದ ಮೇಲೆ ಇರುವ ಲಿಂಗವೇ\nಅನಾದಿಪರಶಿವಲಿಂಗ,\nಆತನ ಅಂಗಳವೇ ವಾರಣಾಸಿ.\nಅಲ್ಲಿ ಮುನ್ನೂರಾ ಅರುವತ್ತುಕೋಟಿ ಕ್ಷೇತ್ರಂಗಳಿರುವವು.\nಆತನ ಬಚ್ಚಲವೇ ಗಂಗಾತೀರ.\nಅಲ್ಲಿ ಮುನ್ನೂರರುವತ್ತುಕೋಟಿ ತೀರ್ಥಂಗಳಿರ್ಪವು.\nಇಂತಪ್ಪ ನಿರ್ಣಯವನು ಸ್ವಾನುಭಾವಗುರುಮುಖದಿಂ ತಿಳಿದು,\nವಿಚಾರಿಸಿ ಕೊಳ್ಳಲರಿಯದೆ ತೀರ್ಥಕ್ಷೇತ್ರವೆಂದು\nತಿರುಗುವ ವ್ರತಭ್ರಷ್ಟ ಅನಾಚಾರಿ\nಮೂಳಹೊಲೆಯರಿಗೆ ನಾನೇನೆಂಬೆನಯ್ಯ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}