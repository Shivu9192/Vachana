{
    "id": "/14531", 
    "vachana": "ಇಂತಪ್ಪಪ್ರಸಾದದ ಘನವನರಿಯದೆ\nಸ್ಥಾವರಕ್ಕೆ \n  ದ್ರವ್ಯವು ಲಿಂಗಕ್ಕೆ ಸಲ್ಲದೆಂಬರು.\nಅದೇನು ಕಾರಣವೆಂದಡೆ:\nಸ್ಥಾವರವು ನಿಶ್ಶಬ್ದ, ಲಿಂಗವು ಮಂತ್ರಶಬ್ದ ಎಂಬರಯ್ಯಾ.\nಎಲೆ \n  ಮಾನವರಿರಾ,\nಹದಿನೆಂಟು \n  ಧಾನ್ಯವು ಭೂಮಿಯಲ್ಲಿ ಬೆಳೆಯುವದು.\nಆ ಭೂಮಿ ಸ್ಥಾವರವಲ್ಲವೆ?\nಆ ಧಾನ್ಯವ ತಂದು ಕಲ್ಲವಳ್ಳಿಗೆ ಹಾಕಿ ಕುಟ್ಟಿ ಬೀಸಿ\nಗಡಿಗೆಯೊಳಗೆ ಹಾಕಿ ಪಾಕವ ಮಾಡುವರು.\nಆ ಕಲ್ಲು ಒಳ್ಳು \n  ಸ್ಥಾವರವಲ್ಲವೆ?\nಅಂತಪ್ಪ ಪಾಕವನು ಗಡಿಗೆಯೊಳಗೆ ಇದ್ದಾಗ\nಬೋನವೆಂಬರು.\nಹರಿವಾಣಕ್ಕೆ ಬಂದಲ್ಲಿ ನೈವೇದ್ಯವೆಂಬರು.\nಜಂಗಮದ ಹಸ್ತಸ್ಪರ್ಶವಾದಾಗಲೇ\nಪದಾರ್ಥದ ಪೂರ್ವಾಶ್ರಯವಳಿಯಿತೆಂಬರು.\nಜಂಗಮವು ತನ್ನ ಲಿಂಗಕ್ಕೆ ತೋರಿ,\nಸಲಿಸಿದ ಮೇಲೆ ಪ್ರಸಾದವಾಯಿತೆಂಬರು.\nಇಂತಪ್ಪ ಪ್ರಸಾದಕ್ಕೆ 'ಅಯ್ಯಾ ಹಸಾದ\nಮಹಾಪ್ರಸಾದ ಪಾಲಿಸಿರೆ'ಂದು\nಕೂಳ ಚೆಲ್ಲಿದರೆ ಕಾಗಿ ನೆರೆದು\nಒಂದಕ್ಕೊಂದು ಕಚ್ಚಿ ಕಡಿದಾಡುವಂತೆ,\nಒಬ್ಬರಿಗೊಬ್ಬರು ನಾ ಮುಂದೆ ನೀ ಮುಂದೆಂದು\nಅಡ್ಡಡ್ಡ ಬಿದ್ದು,\nಆ \n  ತಿಂದ ಎಂಜಲ ಪ್ರಸಾದವೆಂದು\nಪಡಕೊಂಡು ತಮ್ಮ ತಮ್ಮ ಲಿಂಗಕ್ಕೆ ತೋರಿ ತೋರಿ\nಆಧಾರಸ್ಥಾನ ಮೊದಲಾಗಿ ವಿಶುದ್ಧಿಸ್ಥಾನ ಪರಿಯಂತರ\nತೊಗಲತಿತ್ತಿ \n  ತುಂಬಿದಂತೆ ತುಂಬಿಕೊಂಡು,\nಸತ್ತ ಮೊಲದಂತೆ ಕಣ್ಣ ಬಿಡುವಣ್ಣಗಳು\nನಿಮ್ಮ ಶಿವಶರಣರ ಮಹಾಘನಪ್ರಸಾದವ\nಈ ಕುರಿಮನುಜರೆತ್ತಬಲ್ಲರಯ್ಯ.\nಅದೆಂತೆಂದಡೆ :\nಲಿಂಗಕ್ಕೆ ಶಿವಕಳೆಯಿಲ್ಲ,\nಭಕ್ತಂಗೆ ಗುರುಕಾರುಣ್ಯವಿಲ್ಲ,\nಜಂಗಮಕ್ಕೆ ಪರಮಕಳೆಯಿಲ್ಲ.\nಪ್ರಸಾದಕ್ಕೆ ಜಡರೂಪಿಲ್ಲದಾದಕಾರಣ\nಹೀಗೆಂಬುದ ತಿಳಿಯದೆ ಮಾಡುವ ಮಾಟವೆಲ್ಲ,\nನೀರೊಳಗೆ ಅಗ್ನಿಹೋಮವನಿಕ್ಕಿದಂತೆ ಆಯಿತು ಕಾಣಾ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}