{
    "id": "14455", 
    "vachana": "ಮನೆಯೆನ್ನದು, ಧನವೆನ್ನದು, ತನುವೆನ್ನದು,\nಮಾತಾಪಿತರು, ಸತಿಸುತರು ಎನ್ನವರು,\nಸ್ನೇಹಿತರು \n  ಎನ್ನವರು ಎಂದರೆ\nಭಕ್ತಿ ಭಿನ್ನವಾಯಿತ್ತು.\nಅವನಿಗೆ ಗುರುವಿಲ್ಲ, ಗುರುವಿಲ್ಲವಾಗಿ ಲಿಂಗವಿಲ್ಲ,\nಲಿಂಗವಿಲ್ಲವಾಗಿ ಜಂಗಮವಿಲ್ಲ,\nಜಂಗಮವಿಲ್ಲವಾಗಿ ಪಾದೋದಕ ಪ್ರಸಾದವಿಲ್ಲ,\nಪಾದೋದಕ ಪ್ರಸಾದವಿಲ್ಲವಾಗಿ ವಿಭೂತಿ ರುದ್ರಾಕ್ಷಿ ಮಂತ್ರ\nಮೊದಲಾಗಿ ಅಷ್ಟಾವರಣಂಗಳಿಲ್ಲ.\nಇಂತಪ್ಪ ಪಂಚಮಹಾಪಾತಕರಿಗೆ ಮುಕ್ತಿಯೆಂಬುದು\nಎಂದೆಂದಿಗೂ ಇಲ್ಲ.\nಇಂಥ ನಿರ್ಣಯವನು ಸ್ವಾನುಭಾವಗುರುಮುಖದಿಂ ತಿಳಿದು ವಿಚಾರಿಸಿ,\nಸಕಲ ಪ್ರಪಂಚವನೆಲ್ಲವನು ನಿವೃತ್ತಿಯಂ ಮಾಡಿ,\nಹಿಂದೆ ಹೇಳಿದ ಗುರುಮಾರ್ಗ ಆಚಾರವನು ವಿಚಾರಿಸಿ ತಿಳಿದಲ್ಲದೆ\nಶಿವಪಥವೆಂದಿಗೂ ಸಾಧ್ಯವಾಗದು.\nಇದನರಿಯದೆ ಕಾಮದಲ್ಲಿ ಕರಗಿ, ಕ್ರೋಧದಲ್ಲಿ ಕೊರದು,\nಲೋಭ ಮೋಹದಲ್ಲಿ ಮಗ್ನರಾಗಿ,\nಮದಮತ್ಸರದಲ್ಲಿ ಮುಂದುಗಾಣದೆ,\nಅಷ್ಟಮದದಲ್ಲಿ ಕಟ್ಟುವಡೆದು,\nದಶವಾಯುಗಳಲ್ಲಿ ಹರಿದಾಡಿ,\nಹೀಗೆ ಭವದತ್ತ ಮುಖವಾಗಿ\nಹೊತ್ತುಗಳೆದು ಸತ್ತು ಹೋಗುವ\nಹೇಸಿ ಮೂಳರ ಹಿಡಿತಂದು,\nಅವರ ಮೂಗು ಹಲ್ಲು ಮೋರೆ ಕೊಯಿದು\nಕಟವಾಯಿ ಸೀಳಿ ಕನ್ನಡಿಯ ತೋರಿ,\nಅವನ ಬಾಯಲ್ಲಿ ಸಣ್ಣ ಸುಣ್ಣ ಮೆಣಸಿನ ಹಿಟ್ಟು ತುಂಬಿ\nಮೇಲು ಮುಂದಾಗಿ ನಮ್ಮ ಗಣಂಗಳ ಪಾದರಕ್ಷೆಯಲ್ಲಿ ಘಟ್ಟಿಸಿ\nಅಟ್ಟೆಂದಾತ ನಮ್ಮ ಶರಣ ವೀರಾಧಿವೀರ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}