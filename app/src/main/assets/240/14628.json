{
    "id": "14628", 
    "vachana": " \nಪ್ರಸಾದ ಪ್ರಸಾದವೆಂದು ನುಡಿದುಕೊಂಡುಂಬಿರಿ.\nಎಲ್ಲರಿಗೆಲ್ಲಿಹುದೊ ಶಿವಪ್ರಸಾದ ?\nಇಂತಪ್ಪ ಪ್ರಸಾದದ ಘನವಬಲ್ಲರೆ ಹೇಳಿರಿ,\nಅರಿಯದಿದ್ದರೆ ಕೇಳಿರೋ.\nಪ್ರಸಾದವೆಂಬುದು, ಪರಾಪರನಾಮವುಳ್ಳ\nಪರಮಾನಂದವೇ ಪ್ರಸಾದ ಕಾಣಿರೋ.\nಪ್ರಸಾದವೆಂಬುದು, ಪರಮನಿರಂಜನ ಪರಬ್ರಹ್ಮವೇ\nಪ್ರಸಾದ ಕಾಣಿರೋ.\nಪ್ರಸಾದವೆಂಬುದು, ಅಖಿಳಕೋಟಿ ಬ್ರಹ್ಮಾಂಡಗಳ\nಗಮಿಸುವುದಕ್ಕೆ ಲಯಿಸುವುದಕ್ಕೆ ಮಾತೃಸ್ಥಾನವಾದ\nಚಿತ್ಪ್ರಕಾಶವೇ ಪ್ರಸಾದ ಕಾಣಿರೋ.\nಪ್ರಸಾದವೆಂಬುದು, ಪರಶಿವತತ್ವ ಪರಿಪೂರ್ಣತ್ವ \nಪರಂಜ್ಯೋತಿ ಪರಮಪ್ರಕಾಶವೇ ಪ್ರಸಾದ ಕಾಣಿರೋ.\nಇಂತಪ್ಪ ವಿಚಾರವ ತಿಳಿದು ಪ್ರಸಾದವ ಕೊಡಬಲ್ಲರೆ\nಗುರುಲಿಂಗಜಂಗಮರೆಂದೆನ್ನಬಹುದು.\nಇಂತಪ್ಪ ನಿರ್ಣಯವ ತಿಳಿದು ಪ್ರಸಾದವ ಕೊಳಬಲ್ಲಡೆ\nಪ್ರಸಾದಿಗಳೆನ್ನಬಹುದು;\nಪ್ರಳಯವಿರಹಿತರೆಂದೆನ್ನಬಹುದು.\nಸತ್‍ಸದ್ಭಕ್ತರೆಂದೆನ್ನಬಹುದು.\nಇಂತೀ ಭೇದವ ತಿಳಿಯದೆ ನೀರು ಕೂಳಿಗೆ\nಪಾದೋದಕ ಪ್ರಸಾದವೆಂದು\nಒಡಲಹೊರವುದು ಪ್ರಸಾದವಲ್ಲ.\nಅಂತಪ್ಪ ಘನಮಹಾಪ್ರಸಾದದ\nಸಕೀಲಸಂಬಂಧವನರಿದು ನಿರ್ಧರಿಸಿದವರಾರೆಂದರೆ,\nಹಿಂದಕ್ಕೆ ಬಸವಾದಿ ಪ್ರಭುದೇವರಾಂತ್ಯಮಾದ\nಏಳುನೂರಾ ಎಪ್ಪತ್ತು ಪ್ರಮಥಗಣಂಗಳು\nಕೊಂಡುದು ಇದೇ ಪ್ರಸಾದ.\nಇನ್ನು ಮುಂದಿನವರಿಗಾದಡು ಇದೇ ಪ್ರಸಾದ.\nಇಂತಪ್ಪ ಪರತತ್ವಪ್ರಸಾದಕ್ಕೆ\nಸುe್ಞನಿಗಳಾಗಿ ಸತ್ಕ್ರಿಯಾ ಸಮ್ಯe್ಞನವೆಂಬ ಎರಡುಕಾಲಿಗೆ\nಷಡ್ವಿಧಭಕ್ತಿ ಎಂಬ ಹಲ್ಲು ಜೋಡಿಸಿ,\nಏಣಿಯ ಹಚ್ಚಿ, ನಿರ್ವಯಲಪದವನೈದಲರಿಯದೆ,\nಅಹಂಕಾರ ಮಮಕಾರವೆಂಬ ಎರಡುಕಾಲಿಗೆ\nಅಷ್ಟಮದವೆಂಬ ಹಲ್ಲುಜೋಡಿಸಿ\nಸಪ್ತವ್ಯಸನಗಳೆಂಬ ಕೀಲುಜಡಿದು\nಷಡ್ವರ್ಗಗಳೆಂಬ ಹಗ್ಗದ ಬಿರಿಯ ಬಂಧಿಸಿ,\nಏಣಿಯ ಯಮಲೋಕಕ್ಕೆ ಹಚ್ಚಿ,\nನರಕವ ಭುಂಜಿಸುವ ನರಕಜೀವಿಗಳಿಗೆ\nಪ್ರಸಾದಿಗಳೆಂದಡೆ ನಿಮ್ಮ ಶರಣ ಚೆನ್ನಬಸವಣ್ಣ ಕಂಡು,\nಇಂತಪ್ಪ ಮೂಳಹೊಲೆಯರ ಮೂಗಕೊಯ್ದು\nಮೆಣಸಿನ ಹಿಟ್ಟು ತುಂಬಿ ಮೂಡಲದಿಕ್ಕಿಗೆ ಅಟ್ಟೆಂದ ಕಾಣಾ\nಕಾಡನೊಳಗಾದ ಶಂಕರಪ್ರಿಯ ಚನ್ನಕದಂಬಲಿಂಗನಿರ್ಮಾಯಪ್ರಭುವೆ.\n"
}