{
    "id": "17595", 
    "vachana": "<font>214<br/>ಪೂರ್ವದಂದುಗವನಳಿದು ಪುನರ್ಜಾತನಾದ ಬಳಿಕ<br/>ಸೂತಕದ ಪಾತಕದೊಳಿರಲಾಗದು.<br/>ಅದೇನು ಕಾರಣ,<br/>ಪಂಚಾಚಾರಸ್ವರೂಪನಾದ ಆಚಾರಲಿಂಗಸನ್ನಿಹಿತನಾದ ಕಾರಣ.<br/>ಅಷ್ಟ ಕುಶಬ್ದದ ಹೊಲೆಯೊಳಿರಲಾಗದು.<br/>ಅದೇನು ಕಾರಣ,<br/>ಮಂತ್ರಾತ್ಮಕಸ್ವರೂಪವಾದ ಗುರುಲಿಂಗ ಸನ್ನಿಹಿತನಾದ ಕಾರಣ.<br/>ಚಂಚಲ ದೃಷ್ಟಿಯ ವಂಚನೆಯೊಳಗಿರಲಾಗದು.<br/>ಅದೇನು ಕಾರಣ,<br/>ನಿರೀಕ್ಷಣಾಸ್ವರೂಪವಾದ ಶಿವಲಿಂಗಸನ್ನಿಹಿತನಾದಕಾರಣ.<br/>ತನುವಿನ ದುಸ್ಸಾರಾಯದುನ್ನತಿಯೊಳಿರಲಾಗದು,<br/>ಅದೇನು ಕಾರಣ,<br/>ಯಜನಸ್ವರೂಪವಾದ<br/>ಜಂಗಮಲಿಂಗಸನ್ನಿಹಿತನಾದ ಕಾರಣ.<br/>ಹುಸಿ ಕಳವು ಪಾರದ್ವಾರ  ಹಿಂಸಾದಿ ದುರ್ಗೋಷ್ಠಿಯನಾಲಿಸಲಾಗದು.<br/>ಅದೇನು ಕಾರಣ,<br/>ಸ್ತೌತ್ಯಸ್ವರೂಪವಾದ ಪ್ರಸಾದಲಿಂಗ ಸನ್ನಿಹಿತನಾದ ಕಾರಣ.<br/>ಅಂತರಂಗದಲ್ಲಿ ಗುಣತ್ರಯ ಮದಾವಳಿಯೊಳಿರಲಾಗದು.<br/>ಅದೇನು ಕಾರಣ,<br/>ಪರಮ ಶಾಂತಸ್ವರೂಪವಾದ ಮಹಾಲಿಂಗಸನ್ನಿಹಿತನಾದ ಕಾರಣ.<br/>ಗುರುನಿರಂಜನ ಚನ್ನಬಸವಲಿಂಗವನು ಹಿಂಗಿ ಇರಲಾಗದು.ಅದೇನು ಕಾರಣ, ತನು ಮನ ಭಾವವ ಕೊಟ್ಟುಳಿದವನಾದ ಕಾರಣ.</font>"
}