{
    "id": "17719", 
    "vachana": "ಮನೆಪುರುಷ ಮಹಾಲಿಂಗದೇವಗೆ\nಲಲನೆಯರೊಲವಿನಿಂದೆನಗೆ ಘನಸುಖವ ಸಾಧಿಸಿಕೊಂಡೆ ಕೇಳಾ.\nಆದಿಯವಿಡಿದು ಮೇದಿನಿಯೊಳೊಬ್ಬಳಗೂಡಿ\nಸೇವೆಯುಪಚಾರಂಗಳನಿತ್ತು ಶರಣೆಂದು ಹೆಚ್ಚಿಸಿಕೊಂಡೆ ಕಾಣಾ.\nಮತ್ತೊಂದು ದಿನ ಸದ್ಗುಣಿಯೆಂಬವಳ ಕೂಡಿ\nಮನವೊಲಿದಾರ್ಚನೆಯನೆಸಗಿ ಮಾಡಿ ಶರಣೆಂದು ಹೆಚ್ಚಿಸಿಕೊಂಡೆ ಕಾಣಾ.\nಮತ್ತೆ ಮೇಲೊಬ್ಬಳು ಕಾಮಿನಿಯ ಕೂಡಿ\nಸತ್ಯಸೈದಾನ ಸುಪಾಕವನಿತ್ತುಕೊಂಡು ಶರಣೆಂದು ಹೆಚ್ಚಿಸಿಕೊಂಡೆ ಕಾಣಾ.\nಮತ್ತೊಬ್ಬಳು ಭಾಮಿನಿಯ ಕೂಡಿ\nಅಂತರಂಗದ ಸುವಾಕ್ಯಂಗಳಿಂದೆ ಶರಣೆಂದು ಅರಿದರಿದು ಹೆಚ್ಚಿಸಿಕೊಂಡೆ ಕಾಣಾ.\nಮತ್ತೊಬ್ಬಳು ಚಿತ್ರಾಂಗನೆಯ ಕೂಡಿ\nಅತ್ಯಂತ ಮೋಹವೆರೆದಪ್ಪಿ ಅಗಲದೆ ಶರಣೆಂದು ಪರಿಣಾಮಿಸಿಕೊಂಡೆ ಕಾಣಾ.\nಗುರುನಿರಂಜನ ಚನ್ನಬಸವಲಿಂಗದಲ್ಲಿ\nಈ ಐವರ ಸಂಪರ್ಕದಿಂದೆ ಪರಮಸುಖಪರಿಣಾಮಿಯಾಗಿಪರವಶದೊಳಗಿರ್ದನು ಕಾಣಾ.\n"
}