{
    "id": "/16659", 
    "vachana": "ಕೇಳು ಕೇಳಯ್ಯ ಆತ್ಮನೇ,\nಎರಡು ಪ್ರಕಾರದ ಆದಿಮಧ್ಯ ಅವಸಾನವ ತಿಳಿದು ನೋಡು,\nಕೆಡಬೇಡ ಕೆಡಬೇಡ.\nತಂದೆಯ ದೆಸೆಯಿಂದ ತಾಯಿ ಯೋನಿಚಕ್ರದಲ್ಲಿ ಬಂದುದೇ ಆದಿ.\nಹೊನ್ನು ಹೆಣ್ಣು ಮಣ್ಣು ನನ್ನದೆಂದು ಹಿಡಿದು ಷಟ್ಕರ್ಮವನಾಚರಿಸಿ\nಸುಖದುಃಖಂಗಳಲ್ಲಿ ಮುಳುಗಿಪ್ಪುದೇ ಮಧ್ಯ.\nಆತ್ಮನ ಕೃಪೆಯಿಂದ ಅರೆದು ಸಣ್ಣಿಸಿಕೊಂಡು\nಭವಕ್ಕೆ ನೂಂಕಿಸಿಕೊಳ್ಳುವುದೇ ಅವಸಾನ.\nಇವನರಿದು ಇವಕ್ಕೆ ಹೇಹಮಂ ಮಾಡು.\nಮತ್ತೆ \n  ಮಧ್ಯ ಅವಸಾನಮಂ ತಿಳುಹುವೆನು.\nನಾನು ಮಹಾಲಿಂಗದ ಗರ್ಭಾಬ್ಧಿಯಲ್ಲಿ ಬಂದೆನೆಂಬುದೇ ಆದಿ.\nಲೋಕದ ವ್ಯವಹಾರವ ಸಾಕುಮಾಡಿ\nಇಷ್ಟಲಿಂಗದಲ್ಲಿ ನಿಷ್ಠೆಯಾಗಿ,\nಪ್ರಾಣಲಿಂಗದಲ್ಲಿ ಪರಿಣಾಮಿಯಾಗಿ,\nಕ್ಷುತ್ತಿಂಗೆ ಭಿಕ್ಷೆ ಶೀತಕ್ಕೆ ರಗಟೆಯಾಗಿ,\nಮೋಕ್ಷಗಾಮಿಯಪ್ಪುದೇ ಮಧ್ಯ.\nತನುವ ಬಿಡುವಲ್ಲಿ ಮನವ ಪರಬ್ರಹ್ಮಕ್ಕೆ ಸಮರ್ಪಣ ಮಾಡಿ,\nಜನನ-ಮರಣ ಗೆಲುವುದೇ ಅವಸಾನ.\nಇದನರಿದು ಇದಕ್ಕೆ ಮೆಚ್ಚಿ,\nಲಿಂಗವನೆ ಸಾಧಿಸು ವೇಧಿಸು.\nಕಪಿಯ ಕೈಯ ಕನ್ನಡಿಯಂತೆ ಕುಣಿದರೆ ಕುಣಿದು,\nಏಡಿಸಿದರೆ ಏಡಿಸಿ, ಹಲ್ಲುಕಿರಿದರೆ ಹಲ್ಲುಕಿರಿದು,\nಮನವಾಡಿದಂತೆ ನೀನಾಡಬೇಡ.\nಮನವಾಡಿದಂತೆ ಆಡಿದವಂಗೆ,\nಭಕ್ತಿಯೆಲ್ಲಿಯದು? ಜ್ಞಾನವೆಲ್ಲಿಯದು?\nವೈರಾಗ್ಯವೆಲ್ಲಿಯದು? ವಿರಕ್ತಿಯೆಲ್ಲಿಯದು?\nಮುಕ್ತಿಯೆಲ್ಲಿಯದಯ್ಯಾ?,\nಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}