{
    "id": "16660", 
    "vachana": "<font>708<br/>ಏನೆಂಬೆನೇನೆಂಬೆನಯ್ಯ?<br/>ಮತಿಗೆಟ್ಟು ಮಾನವಲೋಕಕ್ಕೆ ಬಂದೆ.<br/>ಬಂದ ಬರವಿನಲ್ಲಿಯೆ ಭವವೆಂಬ ಭೂಪತಿ ಎನ್ನ ಸೆರೆವಿಡಿದು<br/>ಕಾಲ-ಕಾಮರ ವಶಕ್ಕೆ ಕೊಟ್ಟನಯ್ಯ.<br/>ಕಾಲಂಗೆ ಕಾಯುವ ದಂಡವ ತೆತ್ತದ್ದು ಲೆಕ್ಕವಿಲ್ಲ.<br/>ಮನಸಿಜಂಗೆ ಮನವ ದಂಡವಿತ್ತುದ್ದು ಲೆಕ್ಕವಿಲ್ಲ.<br/>ಹೋದಹೆನೆಂದರೆ ಒಳಕಾವಲವರು, ಹೊರಕಾವಲವರು ಹೊಗಲೀಸರು.<br/>ನನ್ನ ಸೆರೆಯಲ್ಲಿ ನಾನು ಬಿಡಿಸಿಕೊಂಡು ಹೋದಹೆನೆಂದರೆ<br/>ನಾನು ದರಿದ್ರನಯ್ಯ.<br/>ಎನ್ನ ಸೆರೆಯ ಬಿಡಿಸಿಕೊಳ್ಳಿರಯ್ಯ ಬಸವಾದಿ ಪ್ರಮಥರೇ.<br/>ನಿಮ್ಮ ಸೆರಗೊಡ್ಡಿ ಬೇಡಿಕೊಂಬೆನಯ್ಯ.<br/>ಭಕ್ತಿಗೆ ಭಂಡಾರವಾಗಿಪ್ಪ ಸಂಗನ ಬಸವಣ್ಣ,<br/>ಎನಗೆ ಹಾಗತೂಕ ಭಕ್ತಿಯ ಕೊಡಯ್ಯ.<br/>ಪ್ರಸಾದವೆ ಚಿತ್ಪಿಂಡಸ್ವರೂಪವಾದ ಚೆನ್ನಬಸವಣ್ಣ,<br/>ಎನಗೆ ಹಾಗತೂಕ ಜ್ಞಾನವ ಕೊಡಯ್ಯ.<br/>ಮಾಯಾಕೋಲಾಹಲನಪ್ಪ ಅಲ್ಲಮಪ್ರಭುವೇ,<br/>ಎನಗೆ ಹಾಗತೂಕ ವೈರಾಗ್ಯವ ಕೊಡಯ್ಯ.<br/>ಬೆಟ್ಟದ ಗುಂಡತಂದು ಇಷ್ಟಲಿಂಗದಲ್ಲಿ<br/>ಐಕ್ಯವ ಮಾಡಿದ ಘಟ್ಟಿವಾಳಲಿಂಗವೇ,<br/>ಎನಗೆ ಹಾಗತೂಕ ಲಿಂಗವ ಕೊಡಯ್ಯ.<br/>ಈ ನಾಲ್ಕು ಹಾಗ  ಕೂಡಿದಲ್ಲಿಯೆ<br/>ಮನಲಿಂಗದಲ್ಲಿ ಒಂದು ಹಣಮಪ್ಪುದು.<br/>ಮನಲಿಂಗದಲ್ಲಿ ಒಂದು ಹಣವಾದಲ್ಲಿಯೇ<br/>ಆ ಚಂದ್ರಾಯುಧ ದೊರಕೊಂಬುದು.<br/>ಎನಗೆ ಚಂದ್ರಾಯುಧವಂ ಪಿಡಿದು,<br/>ಒಳಕಾವಲ ನಾಲ್ವರ ಕೊರಳ ಕೊಯ್ದು,<br/>ಹೊರಕಾವಲೈವರ ಹರಿಹಂಚುಮಾಡಿ<br/>ಕೂಟದ ಕಾವಲವರ ಪಾಟಿಮಾಡದೆ,<br/>ಭವದ ಬಳ್ಳಿಯ ಕೊಯ್ದು,<br/>ಕಾಲ ಕಾಮರ  ಕಣ್ಣ ಕಳೆದು,<br/>ಎಡಬಲದ ಹಾದಿಯ ಹೊದ್ದದೆ,<br/>ನಡುವಣ ಸಣ್ಣ ಬಟ್ಟೆಗೊಂಡು,<br/>ರತ್ನಾಚಲವನೇರಿ, ಅಲ್ಲಿಪ್ಪ ಲಿಂಗಮಂ ಬಲಗೊಂಡು,<br/>ನೀವಿದ್ದ ಉನ್ಮನಿಯ ಪುರಕ್ಕೆ ಬಂದು,<br/>ನಿಮ್ಮ ಪಡುಗ  ಪಾದರಕ್ಷೆಯಿಂ ಪಿಡಿದು,<br/>ನಿಮ್ಮ ಬಾಗಿಲ ಕಾಯ್ದಿಪ್ಪುದೇ ಎನಗೆ ಭಾಷೆ.<br/>ಎನ್ನ ಬಿನ್ನಪವ ನೀವು ಮನವೊಲಿದು ಕರುಣಿಪುದಯ್ಯ<br/>ಇದಕೆ ನೀವೇ ಸಾಕ್ಷಿಯಯ್ಯಾ,<br/>ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಯ್ಯಾ.</font>"
}