{
    "id": "/16662", 
    "vachana": "ಆರುಬಣ್ಣದ ಹದಿನೈದು ದೇಹದ ಕೋಡಗ,\nಒಂದು ರತ್ನವ ಮೆಟ್ಟಿಕೊಂಡು,\nಒಂದು ರತ್ನವ ಹಿಡಿದುಕೊಂಡು,\nಮತ್ತೊಂದು ರತ್ನವ ಮರೆಮಾಡಿಕೊಂಡು,\nಮೇರುಪರ್ವತವ ಶಿಖರವನೇರಿತು ನೋಡ.\nಅದು ತಾನಿರ್ದ ಪಂಚವರ್ಣದ ಪಟ್ಟಣವ ಹಾಳುಮಾಡಿ,\nಆ ಪಟ್ಟಣದ ಪ್ರಜೆಪರಿವಾರಂಗಳ ಕೈಕಾಲುಗಳಂ ಕೊಯ್ದು,\nಮಂತ್ರಿ ನಾಲ್ವರ ಕಡಿಖಂಡವಂ ಮಾಡಿ,\nಪ್ರಾಣಸ್ನೇಹಿತರಪ್ಪ ಸಂಗಾತಿಗಳೈವರ ಕಣ್ಣ ಕಳೆದು,\nಒಡಹುಟ್ಟಿದಿಬ್ಬರ ತಲೆಯೊಡೆಯನಿಕ್ಕಿ,\nತನ್ನಿಂದ ತಾನೇ ಸತ್ತೀತು.\nಭಕ್ತಿಯೆಂಬ ಬಿಲ್ಲ ಹಿಡಿದು,\nನಿರಹಂಕಾರವೆಂಬ ತಿರುವನೇರಿಸಿ,\nಉರಿಯ ಬಣ್ಣದಲೆಚ್ಚು ಮರ್ಕಟನ ಕೊಂದು,\nಆ ರತ್ನಂಗಳಂ ಕೊಂಡು,\nಸೂರೆಯ ಬಿಟ್ಟಾತನೀಗ ಲಿಂಗಕ್ಕೆ \n  \n  ಶರಣನಯ್ಯಾ,\nಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}