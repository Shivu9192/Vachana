{
    "id": "16668", 
    "vachana": "<font>716<br/>ಆದಿ ಅನಾದಿಯಿಲ್ಲದತ್ತಣ ದೂರಕ್ಕೆ ದೂರದಲ್ಲಿ<br/>ಭಾವಕ್ಕೆ ನಿರ್ಭಾವಕ್ಕೆ ಬಾರದಿರ್ದ ನಿಷ್ಕಳಂಕ ಪರಬ್ರಹ್ಮವೇ<br/>ಮುನ್ನ ನೀನು ಶಾಖೆದೋರುವಲ್ಲಿ<br/>ನಿನ್ನೊಳಂಕುರಿಸಿ ನಾನು<br/>ತಾಮಸ ಮುಸುಂಕಿ ಜನನ ಮರಣಕ್ಕೊಳಗಾಗಿ<br/>ಚೌರಾಶಿ ಎಂಬತ್ತುನಾಲ್ಕು ಲಕ್ಷ ಪ್ರಾಣಿಗಳ<br/>ಗರ್ಭದಿಂದ ಬಂದು ಬಂದು<br/>ಒಮ್ಮೆ ಮಾನವನಪ್ಪಂದಿಗೆ<br/>ನಾನುಂಡು ಮೊಲೆಹಾಲು ಸಪ್ತಸಮುದ್ರಕ್ಕೆ ಸರಿಯಿಲ್ಲವಯ್ಯ.<br/>ಇಂತಪ್ಪ ಮಾನವ ಜನ್ಮದಲ್ಲಿ ಬಂದ ಬಂದುದು ಗಣಿತಕ್ಕೆ  ಬಾರದಯ್ಯ.<br/>ಈ ಜನ್ಮದಲ್ಲಿ ಪಿಂಡೋತ್ಪತ್ತಿಯಲ್ಲಿಯೇ<br/>ಶರಣಸತಿ ಲಿಂಗಪತಿಯೆಂಬ ಜ್ಞಾನ ತಲೆದೋರಿ<br/>ಶರಣವೆಣ್ಣಾಗಿ ಹುಟ್ಟಿದೆನಯ್ಯ.<br/>ಎನಗೆ ನಿನ್ನ ಬಯಕೆಯೆಂಬ ಸಿಂಗಾರದ ಸಿರಿಮುಡಿಯಾಯಿತು.<br/>ಎನಗೆ ನಿನ್ನ ನೋಡುವೆನೆಂಬ ಮುಗುಳ್ಮೊಲೆ ಮೂಡಿದವು.<br/>ಎನಗೆ ನಿನ್ನೊಳು ನುಡಿಯಬೇಕೆಂಬ<br/>ಉರವಣೆಯ ಸಂಪದದ ಜವ್ವನ  ಕುಡಿವರಿಯಿತ್ತು.<br/>ಎನಗೆ ನಿನ್ನನೊಲಿಸಬೇಕೆಂಬ ಸಂಭ್ರಮದ<br/>ಕಾಂಚೀಧಾಮ ಕಟಿಸೂತ್ರ  ನೇವುರ ನಿಡುಗೊಂಡೆಯವೆಂಬಾಭರಣ<br/>ಅನುಲೇಪನ ವಸ್ತ್ರಂಗಳೆನಗೆ ಅಲಂಕಾರವಾಯಿತ್ತು.<br/>ಭಕ್ತಿಯೆಂಬ ವಿರಹಾಗ್ನಿ<br/>ಎನ್ನ ಹೃದಯಕಮಲದಲ್ಲಿ ಬೆಳೆದು ಬೀದಿವರಿದು<br/>ನಿಂತಲ್ಲಿ ನಿಲಲೀಸದಯ್ಯ.<br/>ಕುಳಿತಲ್ಲಿ ಕುಳ್ಳಿರಲೀಸದಯ್ಯ.<br/>ಮನ ನಿಂದಲ್ಲಿ ಮನೋಹರವಪ್ಪುದಯ್ಯ.<br/>ಅಂಗ ಮನ ಪ್ರಾಣ ನೇತ್ರ  ಚಿತ್ತಂಗಳೊಳು<br/>ಪಂಚಮುಖವೆಂಬ ಪಂಚಬಾಣಂಗಳು ನೆಟ್ಟವಯ್ಯ.<br/>ನಾನು ಧರೆಯೊಳುಳಿವುದರಿದು.<br/>ಪ್ರೇಮದಿಂ ಬಂದು ಕಣ್ದುಂಬಿ ನೋಡಿ<br/>ಮನವೊಲಿದು ಮಾತಾಡಿ ಕರುಣದಿಂ ಕೈವಿಡಿದು<br/>ಅಕ್ಕರಿಂದಾಲಂಗಿಸಿ ದಿಟ್ಟಿಸಿ ಬೊಟ್ಟಾಡಿ<br/>ಲಲ್ಲೆವಾತಿಂ ಗಲ್ಲವ ಪಿಡಿದು<br/>ಪುಷ್ಪ ಪರಿಮಳದಂತೆ ನಾನು ನೀನುಭಯವಿಲ್ಲದಂತೆ<br/>ಕೂಡೆನ್ನ ಪ್ರಾಣೇಶನೇ.<br/>ಕೂಡಿದಿರ್ದೊಡೆ ಗಲ್ಲವ ಪಿಡಿ.<br/>ಪಿಡಿಯದಿರ್ದೊಡೆ ಬೊಟ್ಟಾಡು.<br/>ಬೊಟ್ಟಾಡದಿರ್ದೊಡೆ ಆಲಂಗಿಸು.<br/>ಆಲಂಗಿಸದಿರ್ದೊಡೆ ಕೈವಿಡಿ.<br/>ಕೈವಿಡಿಯದಿರ್ದೊಡೆ ಮಾತಾಡು.<br/>ಮಾತಾಡದಿರ್ದೊಡೆ ನೋಡು.<br/>ನೋಡದಿರ್ದೊಡೆ ಬಾ.<br/>ಬಾರದಿರ್ದೊಡೆ<br/>ಪ್ರಮಥಗಣಂಗಳೊಡನೆನ್ನವಳೆಂದು ನುಡಿ.<br/>ನುಡಿಯದಿರ್ದೊಡೆ<br/>ನಿನ್ನ ಮನದಲ್ಲಿ ನನ್ನವಳೆಂದು ಭಾವಿಸು.<br/>ಭಾವಿಸದಿರ್ದೊಡೆ ಪುಣ್ಯ ಕಣ್ದೆರೆಯದು.<br/>ಕರ್ಮ ಕಾಂತಿಯಪ್ಪುದು.<br/>ಕಾಮ ಕೈದುಗೊಂಬ, ಕಾಲ  ಕಲಿಯಪ್ಪ.<br/>ಭವಕ್ಕೆ ಬಲ್ಮೆ ದೊರೆವುದು.<br/>ಇಂತೀ ಐವರು ಎನಗೆ ಅವಾಂತರದೊಳಗಾದ ಹಗೆಗಳಯ್ಯ,<br/>ಇವರೆನ್ನ ತಿಂದುತೇಗಿ ಹಿಂಡಿ ಹಿಪ್ಪೆಯಮಾಡಿ<br/>ನುಂಗಿ ಉಗುಳ್ದು ಹಿಂದಣ ಬಟ್ಟೆಗೆ ನೂಂಕುತಿಪ್ಪರಯ್ಯ.<br/>ಹೊಗಲಂಜುವೆನಯ್ಯ.<br/>ಹೋದರೆ ಚಂದ್ರಸೂರ್ಯಾದಿಗಳುಳ್ಳನಕ್ಕ<br/>ನಿನ್ನ ನೆನವ ಮನಕ್ಕೆ ನಿನ್ನ ಕೊಂಡಾಡುವ ಬಾಯ್ಗೆ<br/>ನಿನ್ನ ನೋಡುವ ಕಂಗಳಿಗೆ ಸೆರೆ  ಸಂಕಲೆಯಪ್ಪುದಯ್ಯ.<br/>ಇಂತಿವಂ ತಿಳಿದು<br/>ನಿನ್ನ ಮನದೊಳು ನನ್ನವಳೆಂದರೆ<br/>ದಿವಾರಾತ್ರೆಯುಳ್ಳನ್ನಬರ<br/>ಎನ್ನ ಮನ ಜಿಹ್ವೆ  ನೇತ್ರಂಗಳಿಗೆ<br/>ಬಂಧನಗಳೆಂಬಿವು ಮುಂಗೆಡುವುವಯ್ಯ.<br/>ನಿನ್ನನು ನೆನೆನೆನೆದು ನನ್ನ ಮನ ಬೀಗಿ  ಬೆಳೆದು<br/>ತಳಿರಾಗಿ ಹೂ ಮಿಡಿಗೊಂಬುದಯ್ಯ.<br/>ನಿನ್ನ ಹಾಡಿ ಹಾಡಿ ನನ್ನ ಜಿಹ್ವೆ<br/>ಅಮೃತಸಾಗರದೊಳೋಲಾಡುತ್ತಿಪ್ಪುದಯ್ಯ.<br/>ನಿನ್ನಂ ನೋಡಿ ನೋಡಿ ಕಂಗಳು ನಿಜಮೋಕ್ಷಮಂ ಪಡೆವುವಯ್ಯ.<br/>ನಾನು ಈರೇಳು  ಲೋಕಕ್ಕೆ ಬರುವ ಹಾದಿ ಹಾಳಾಗಿಪ್ಪುದಯ್ಯ.<br/>ಶತ್ರುಗಳೆನಗೆ ಮಿತ್ರರಪ್ಪರಯ್ಯ.<br/>ಭವದ ಬಳ್ಳಿ ಅಳಿವುದು. ಕಾಲಿನ ಕಲಿತನ ಕೆಡುವುದು.<br/>ಕಾಮನ ಕೈದು  ಖಂಡಿಸುವುದು.<br/>ಕರ್ಮದ ಕಾಂತಿ ಕರಗುವುದು.<br/>ಪುಣ್ಯದ ಕಣ್ಣು ಬಣ್ಣಗೆಡುವುದಯ್ಯ.<br/>ನಿನಗೊಲಿದವರ ನಿನ್ನಂತೆ ಮಾಡು ಕೃಪಾಕರನೆ.<br/>ನಿನಗೆ ಮೆಚ್ಚಿದೆನಯ್ಯ.<br/>ನಿನ್ನ ಮೆಚ್ಚಿಸಿಕೊಳ್ಳಲರಿಯದ<br/>ಮುಗ್ಧವೆಣ್ಣಿನ ಪತಿಭಕ್ತಿಯಂ ಸಾಧಿಸು.<br/>ಎನ್ನವಸ್ಥೆಯಂ ಲಾಲಿಸು,<br/>ನಿನ್ನ ಶ್ರೀಪಾದಪದ್ಮದೊಳಗೆನ್ನನೊಡಗೂಡಿಸು.<br/>ಎನ್ನ ಬಿನ್ನಪಮಂ ಲಾಲಿಸು,<br/>ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.</font>"
}