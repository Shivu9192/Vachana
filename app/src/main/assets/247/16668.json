{
    "id": "/16668", 
    "vachana": "ಆದಿ ಅನಾದಿಯಿಲ್ಲದತ್ತಣ ದೂರಕ್ಕೆ ದೂರದಲ್ಲಿ\nಭಾವಕ್ಕೆ ನಿರ್ಭಾವಕ್ಕೆ ಬಾರದಿರ್ದ ನಿಷ್ಕಳಂಕ ಪರಬ್ರಹ್ಮವೇ\nಮುನ್ನ ನೀನು ಶಾಖೆದೋರುವಲ್ಲಿ\nನಿನ್ನೊಳಂಕುರಿಸಿ ನಾನು\nತಾಮಸ ಮುಸುಂಕಿ ಜನನ ಮರಣಕ್ಕೊಳಗಾಗಿ\nಚೌರಾಶಿ ಎಂಬತ್ತುನಾಲ್ಕು ಲಕ್ಷ ಪ್ರಾಣಿಗಳ\nಗರ್ಭದಿಂದ ಬಂದು ಬಂದು\nಒಮ್ಮೆ ಮಾನವನಪ್ಪಂದಿಗೆ\nನಾನುಂಡು ಮೊಲೆಹಾಲು ಸಪ್ತಸಮುದ್ರಕ್ಕೆ ಸರಿಯಿಲ್ಲವಯ್ಯ.\nಇಂತಪ್ಪ ಮಾನವ ಜನ್ಮದಲ್ಲಿ ಬಂದ ಬಂದುದು \n  ಬಾರದಯ್ಯ.\nಈ ಜನ್ಮದಲ್ಲಿ ಪಿಂಡೋತ್ಪತ್ತಿಯಲ್ಲಿಯೇ\nಶರಣಸತಿ ಲಿಂಗಪತಿಯೆಂಬ ಜ್ಞಾನ ತಲೆದೋರಿ\nಶರಣವೆಣ್ಣಾಗಿ ಹುಟ್ಟಿದೆನಯ್ಯ.\nಎನಗೆ ನಿನ್ನ ಬಯಕೆಯೆಂಬ ಸಿಂಗಾರದ ಸಿರಿಮುಡಿಯಾಯಿತು.\nಎನಗೆ ನಿನ್ನ ನೋಡುವೆನೆಂಬ ಮುಗುಳ್ಮೊಲೆ ಮೂಡಿದವು.\nಎನಗೆ ನಿನ್ನೊಳು ನುಡಿಯಬೇಕೆಂಬ\nಉರವಣೆಯ ಸಂಪದದ \n  ಕುಡಿವರಿಯಿತ್ತು.\nಎನಗೆ ನಿನ್ನನೊಲಿಸಬೇಕೆಂಬ ಸಂಭ್ರಮದ\nಕಾಂಚೀಧಾಮ \n  ನೇವುರ ನಿಡುಗೊಂಡೆಯವೆಂಬಾಭರಣ\nಅನುಲೇಪನ ವಸ್ತ್ರಂಗಳೆನಗೆ ಅಲಂಕಾರವಾಯಿತ್ತು.\nಭಕ್ತಿಯೆಂಬ ವಿರಹಾಗ್ನಿ\nಎನ್ನ ಹೃದಯಕಮಲದಲ್ಲಿ ಬೆಳೆದು ಬೀದಿವರಿದು\nನಿಂತಲ್ಲಿ ನಿಲಲೀಸದಯ್ಯ.\nಕುಳಿತಲ್ಲಿ ಕುಳ್ಳಿರಲೀಸದಯ್ಯ.\nಮನ ನಿಂದಲ್ಲಿ ಮನೋಹರವಪ್ಪುದಯ್ಯ.\nಅಂಗ ಮನ ಪ್ರಾಣ \n  ಚಿತ್ತಂಗಳೊಳು\nಪಂಚಮುಖವೆಂಬ ಪಂಚಬಾಣಂಗಳು ನೆಟ್ಟವಯ್ಯ.\nನಾನು ಧರೆಯೊಳುಳಿವುದರಿದು.\nಪ್ರೇಮದಿಂ ಬಂದು ಕಣ್ದುಂಬಿ ನೋಡಿ\nಮನವೊಲಿದು ಮಾತಾಡಿ ಕರುಣದಿಂ ಕೈವಿಡಿದು\nಅಕ್ಕರಿಂದಾಲಂಗಿಸಿ ದಿಟ್ಟಿಸಿ ಬೊಟ್ಟಾಡಿ\nಲಲ್ಲೆವಾತಿಂ ಗಲ್ಲವ ಪಿಡಿದು\nಪುಷ್ಪ ಪರಿಮಳದಂತೆ ನಾನು ನೀನುಭಯವಿಲ್ಲದಂತೆ\nಕೂಡೆನ್ನ ಪ್ರಾಣೇಶನೇ.\nಕೂಡಿದಿರ್ದೊಡೆ ಗಲ್ಲವ ಪಿಡಿ.\nಪಿಡಿಯದಿರ್ದೊಡೆ ಬೊಟ್ಟಾಡು.\nಬೊಟ್ಟಾಡದಿರ್ದೊಡೆ ಆಲಂಗಿಸು.\nಆಲಂಗಿಸದಿರ್ದೊಡೆ ಕೈವಿಡಿ.\nಕೈವಿಡಿಯದಿರ್ದೊಡೆ ಮಾತಾಡು.\nಮಾತಾಡದಿರ್ದೊಡೆ ನೋಡು.\nನೋಡದಿರ್ದೊಡೆ ಬಾ.\nಬಾರದಿರ್ದೊಡೆ\nಪ್ರಮಥಗಣಂಗಳೊಡನೆನ್ನವಳೆಂದು ನುಡಿ.\nನುಡಿಯದಿರ್ದೊಡೆ\nನಿನ್ನ ಮನದಲ್ಲಿ ನನ್ನವಳೆಂದು ಭಾವಿಸು.\nಭಾವಿಸದಿರ್ದೊಡೆ ಪುಣ್ಯ ಕಣ್ದೆರೆಯದು.\nಕರ್ಮ ಕಾಂತಿಯಪ್ಪುದು.\nಕಾಮ ಕೈದುಗೊಂಬ, \n  ಕಲಿಯಪ್ಪ.\nಭವಕ್ಕೆ ಬಲ್ಮೆ ದೊರೆವುದು.\nಇಂತೀ ಐವರು ಎನಗೆ ಅವಾಂತರದೊಳಗಾದ ಹಗೆಗಳಯ್ಯ,\nಇವರೆನ್ನ ತಿಂದುತೇಗಿ ಹಿಂಡಿ ಹಿಪ್ಪೆಯಮಾಡಿ\nನುಂಗಿ ಉಗುಳ್ದು ಹಿಂದಣ ಬಟ್ಟೆಗೆ ನೂಂಕುತಿಪ್ಪರಯ್ಯ.\nಹೊಗಲಂಜುವೆನಯ್ಯ.\nಹೋದರೆ ಚಂದ್ರಸೂರ್ಯಾದಿಗಳುಳ್ಳನಕ್ಕ\nನಿನ್ನ ನೆನವ ಮನಕ್ಕೆ ನಿನ್ನ ಕೊಂಡಾಡುವ ಬಾಯ್ಗೆ\nನಿನ್ನ ನೋಡುವ ಕಂಗಳಿಗೆ \n  ಸಂಕಲೆಯಪ್ಪುದಯ್ಯ.\nಇಂತಿವಂ ತಿಳಿದು\nನಿನ್ನ ಮನದೊಳು ನನ್ನವಳೆಂದರೆ\nದಿವಾರಾತ್ರೆಯುಳ್ಳನ್ನಬರ\nಎನ್ನ ಮನ \n  ನೇತ್ರಂಗಳಿಗೆ\nಬಂಧನಗಳೆಂಬಿವು ಮುಂಗೆಡುವುವಯ್ಯ.\nನಿನ್ನನು ನೆನೆನೆನೆದು ನನ್ನ ಮನ \n  ಬೆಳೆದು\nತಳಿರಾಗಿ ಹೂ ಮಿಡಿಗೊಂಬುದಯ್ಯ.\nನಿನ್ನ ಹಾಡಿ ಹಾಡಿ ನನ್ನ ಜಿಹ್ವೆ\nಅಮೃತಸಾಗರದೊಳೋಲಾಡುತ್ತಿಪ್ಪುದಯ್ಯ.\nನಿನ್ನಂ ನೋಡಿ ನೋಡಿ ಕಂಗಳು ನಿಜಮೋಕ್ಷಮಂ ಪಡೆವುವಯ್ಯ.\nನಾನು \n  ಲೋಕಕ್ಕೆ ಬರುವ ಹಾದಿ ಹಾಳಾಗಿಪ್ಪುದಯ್ಯ.\nಶತ್ರುಗಳೆನಗೆ ಮಿತ್ರರಪ್ಪರಯ್ಯ.\nಭವದ ಬಳ್ಳಿ ಅಳಿವುದು. ಕಾಲಿನ ಕಲಿತನ ಕೆಡುವುದು.\nಕಾಮನ \n  ಖಂಡಿಸುವುದು.\nಕರ್ಮದ ಕಾಂತಿ ಕರಗುವುದು.\nಪುಣ್ಯದ ಕಣ್ಣು ಬಣ್ಣಗೆಡುವುದಯ್ಯ.\nನಿನಗೊಲಿದವರ ನಿನ್ನಂತೆ ಮಾಡು ಕೃಪಾಕರನೆ.\nನಿನಗೆ ಮೆಚ್ಚಿದೆನಯ್ಯ.\nನಿನ್ನ ಮೆಚ್ಚಿಸಿಕೊಳ್ಳಲರಿಯದ\nಮುಗ್ಧವೆಣ್ಣಿನ ಪತಿಭಕ್ತಿಯಂ ಸಾಧಿಸು.\nಎನ್ನವಸ್ಥೆಯಂ ಲಾಲಿಸು,\nನಿನ್ನ ಶ್ರೀಪಾದಪದ್ಮದೊಳಗೆನ್ನನೊಡಗೂಡಿಸು.\nಎನ್ನ ಬಿನ್ನಪಮಂ ಲಾಲಿಸು,\nಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}