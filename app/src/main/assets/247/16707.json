{
    "id": "/16707", 
    "vachana": "ಬಿಲ್ಲು ಕೋಲವಿಡಿದು ಮನ ಬಂದ ಪರಿಯಲ್ಲಿ ಎಚ್ಚಾಡುವಾತ\nಅರ್ತಿಕಾರನಲ್ಲದೆ ಬಿಲ್ಲುಗಾರನಲ್ಲವಯ್ಯ.\nಹೊನ್ನು ಹೆಣ್ಣು ಮಣ್ಣ ಬಿಟ್ಟು\nಚೆನ್ನಾಗಿ ಮಂಡೆಯ ಬೋಳಿಸಿಕೊಂಡು\nಹಾಡಿದ ವಚನಂಗಳೇ ಹಾಡಿಕೊಂಡು\nಮುಂದೆ ವಸ್ತುವ ಸಾಧಿಸಿಕೊಳ್ಳಲರಿಯದೆ\nಹಸಿದರೆ ತಿರಿದುಂಡು\nಮಾತಿನಮಾಲೆಯ ಕಲಿತಾತ\nವಿರಕ್ತನೆಂಬ ನಾಮಕ್ಕರುಹನಲ್ಲದೆ\nಸಂಧಾನಕ್ಕರುಹನಲ್ಲ.\nಅದೇನು ಕಾರಣವೆಂದೊಡೆ\nಭಕ್ತಿಯೆಂಬ ಬಿಲ್ಲ ಹಿಡಿದು\nಸಮ್ಯಜ್ಞಾನವೆಂಬ ಹೆದೆಯನೇರಿಸಿ\nಲಿಂಗನಿಷ್ಠೆಯೆಂಬ ಬಾಣವ ತೊಟ್ಟು\nಆಕಾಶದ ಮೇಲಣ ಮುಪ್ಪುರದ ಮಧ್ಯದ\nಮಾಣಿಕ್ಯದ ಕಂಭವ ಮುಳುಗಲೆಚ್ಚು\nಮಾಯೆಯ ಬಲುಹ ಗೆಲಿದ\nಶರಣನೀಗ ಲಿಂಗಸಂಧಾನಿಯಯ್ಯಾ,ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}