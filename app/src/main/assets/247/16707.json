{
    "id": "16707", 
    "vachana": "<font>755<br/>ಬಿಲ್ಲು ಕೋಲವಿಡಿದು ಮನ ಬಂದ ಪರಿಯಲ್ಲಿ ಎಚ್ಚಾಡುವಾತ<br/>ಅರ್ತಿಕಾರನಲ್ಲದೆ ಬಿಲ್ಲುಗಾರನಲ್ಲವಯ್ಯ.<br/>ಹೊನ್ನು ಹೆಣ್ಣು ಮಣ್ಣ ಬಿಟ್ಟು<br/>ಚೆನ್ನಾಗಿ ಮಂಡೆಯ ಬೋಳಿಸಿಕೊಂಡು<br/>ಹಾಡಿದ ವಚನಂಗಳೇ ಹಾಡಿಕೊಂಡು<br/>ಮುಂದೆ ವಸ್ತುವ ಸಾಧಿಸಿಕೊಳ್ಳಲರಿಯದೆ<br/>ಹಸಿದರೆ ತಿರಿದುಂಡು<br/>ಮಾತಿನಮಾಲೆಯ ಕಲಿತಾತ<br/>ವಿರಕ್ತನೆಂಬ ನಾಮಕ್ಕರುಹನಲ್ಲದೆ<br/>ಸಂಧಾನಕ್ಕರುಹನಲ್ಲ.<br/>ಅದೇನು ಕಾರಣವೆಂದೊಡೆ<br/>ಭಕ್ತಿಯೆಂಬ ಬಿಲ್ಲ ಹಿಡಿದು<br/>ಸಮ್ಯಜ್ಞಾನವೆಂಬ ಹೆದೆಯನೇರಿಸಿ<br/>ಲಿಂಗನಿಷ್ಠೆಯೆಂಬ ಬಾಣವ ತೊಟ್ಟು<br/>ಆಕಾಶದ ಮೇಲಣ ಮುಪ್ಪುರದ ಮಧ್ಯದ<br/>ಮಾಣಿಕ್ಯದ ಕಂಭವ ಮುಳುಗಲೆಚ್ಚು<br/>ಮಾಯೆಯ ಬಲುಹ ಗೆಲಿದ<br/>ಶರಣನೀಗ ಲಿಂಗಸಂಧಾನಿಯಯ್ಯಾ,ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.</font>"
}