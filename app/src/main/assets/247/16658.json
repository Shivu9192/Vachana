{
    "id": "16658", 
    "vachana": "ಎಲೆ ಕರುಣಿ,\nಜನನಿಯ ಜಠರಕ್ಕೆ ತರಬೇಡವಯ್ಯ.\nತಂದರೆ ಮುಂದೆ ತಾಪತ್ರಯಕ್ಕೊಳಗಾದ\nತರಳೆಯ ದುಃಖದ ಬಿನ್ನಪವ ಕೇಳಯ್ಯ.\nಆಚಾರಲಿಂಗಸ್ವರೂಪವಾದ ಘ್ರಾಣ,\nಗುರುಲಿಂಗಸ್ವರೂಪವಾದ ಜಿಹ್ವೆ,\nಶಿವಲಿಂಗಸ್ವರೂಪವಾದ ನೇತ್ರ,\nಜಂಗಮಲಿಂಗಸ್ವರೂಪವಾದ ತ್ವಕ್ಕು,\nಪ್ರಸಾದಲಿಂಗಸ್ವರೂಪವಾದ ಶ್ರೋತ್ರ,\nಮಹಾಲಿಂಗಸ್ವರೂಪವಾದ ಪ್ರಾಣ,\nಪಂಚಬ್ರಹ್ಮ ಸ್ವರೂಪವಾದ ತನು,\nಇಂತಿವೆಲ್ಲವು ಕೂಡಿ ಪರಬ್ರಹ್ಮಸ್ವರೂಪ ತಾನೆಯಾಗಿ,\nಆನೆಯ ರೂಪತಾಳಿ ಕೇರಿಯ ನುಸುಳುವ ಹಂದಿಯಂತೆ,\nಮೆಟ್ಟುಗುಳಿಯೊತ್ತಿನ ಉಚ್ಚೆಯ ಬಚ್ಚಲೆಂಬ ಹೆಬ್ಬಾಗಿಲ ದಿಡ್ಡಿಯಲ್ಲಿ,\nಎಂತು ನುಸುಳುವೆನಯ್ಯ?.\nಹೇಸಿ ಹೇಡಿಗೊಂಡೆನಯ್ಯ, ನೊಂದೆನಯ್ಯ, ಬೆಂದೆನಯ್ಯ.\nಬೇಗೆವರಿದು ನಿಂದುರಿದೆನಯ್ಯ.\nಎನ್ನ ಮೊರೆಯ ಕೇಳಯ್ಯ ಮಹಾಲಿಂಗವೇ.\nಎನ್ನ ಭವಕ್ಕೆ ನೂಂಕಬೇಡಯ್ಯ.\nನಾನು ಅನಾದಿಯಲ್ಲಿ ಭೋಗಕ್ಕಾಸೆಯ ಮಾಡಿದ ಫಲದಿಂದ,\nಅಂದಿಂದ ಇಂದು ಪರಿಯಂತರ ನಾನಾ ಯೋನಿಯಲ್ಲಿ ಬಂದು,\nನಾಯಿಯುಣ್ಣದ ಓಡಿನಲ್ಲಿ ಉಂಡು, ನರಗೋಟಲೆಗೊಂಡೆನಯ್ಯ.\nಎನಗೆ \n  ಬೇಡ, ಹೆಣ್ಣು ಬೇಡ, ಮಣ್ಣು ಬೇಡ,\nಫಲವು ಬೇಡ, ಪದವು ಬೇಡ ನಿಮ್ಮ\nಶ್ರೀಪಾದವನೊಡಗೂಡಲೂಬೇಡ,\nಎನಗೆ ಪುರುಷಾಕಾರವೂ ಬೇಡವಯ್ಯ.\nಎನ್ನ ಮನ ಒಪ್ಪಿ, \n  ಸಾಕ್ಷಿಯಾಗಿ, ನುಡಿಯುತ್ತಿಪ್ಪೆನಯ್ಯಾ.\nನಿಮ್ಮಾಣೆ, ಎನಗೊಂದ ಕರುಣಿಸಯ್ಯ ತಂದೆ,\nಡೋಹರ ಕಕ್ಕಯ್ಯ, ಮಾದಾರ ಚೆನ್ನಯ್ಯ, ಅಂಬಿಗರ ಚೌಡಯ್ಯ\nಇಂತಪ್ಪ ಶಿವಶರಣರ ಮನೆಯ ಬಾಗಿಲ \n  ಶುನಕನ ಮಾಡಿ\nಎನ್ನ ನೀ ನಿಲಿಸಯ್ಯಾ,\nಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}