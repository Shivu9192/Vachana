{
    "id": "16657", 
    "vachana": "<font>705<br/>ಕುನ್ನಿಗೆ ರನ್ನದ ಹಲ್ಲಣವ ಹಾಕಿದಂತೆ,<br/>ಹಂದಿಯ ತಂದು ಅಂದಣವನೇರಿಸಿದಂತೆ,<br/>ಎನಗೊಲಿದು ಶಿವಲಾಂಛನವ ಕೊಟ್ಟ  ಕಾರಣವೇನಯ್ಯ ಗುರುವೆ?.<br/>ನಾನು ಲಿಂಗದ್ರೋಹವ ಮಾಡಿ ಜಂಗಮವ ಕೆಡನುಡಿದೆನು.<br/>ಕೈವಿಡಿದ ಸ್ತ್ರೀಯ ಕಡಿಖಂಡವಮಾಡಿದೆ.<br/>ಒಡನಾಡಿದವರ ಕಡುಕೋಪದಿನಿರಿದುಕೊಂದೆ.<br/>ನಂಬಿದ ಹಳೆಯರ ಪ್ರಾಣಕ್ಕೆ ಮುನಿದೆ.<br/>ಪಶುವಿನ ಶಿಶುವ ತಲೆಯೊಡೆಯಿಕ್ಕಿದೆ.<br/>ಗೋವ ಕೊಂದವರ ವಹಿಸಿಕೊಂಡೆ.<br/>ಪರಧನವ ಕದ್ದೆ, ಪರಸ್ತ್ರೀಯರಿಗಳುಪಿದೆ.<br/>ಭವಿಹೆಣ್ಣುಗಳ ಕೂಡುಂಡ ಬಾಯಹುಳುಕನಯ್ಯ ನಾನು.<br/>ಇಂತಪ್ಪ ಮಹಾಪಾತಕಂಗಳ ಮಾಡಿದ್ದ<br/>ಹೊಲೆಯನಿವನೆಂದು ನೀನರಿದ ಬಳಿಕ,<br/>ಎನಗೆ ವಿರಕ್ತಿಯೆಂಬ ಲಾಂಛನ  ಕೊಟ್ಟುದು,<br/>ಕೋಪದ ಕಾರಣವಲ್ಲದೆ ಕೃಪೆಯಲ್ಲವಯ್ಯ.<br/>ಅದೇನು ಕಾರಣವೆಂದೊಡೆ-<br/>ಬಟ್ಟೆಯ ಬಡಿದ ಕಳ್ಳಬಂಟನ ಭೂಪಾಲರು ಬೇಹನಿಕ್ಕಿ ಹಿಡಿತರಿಸಿ,<br/>ನಾಳೆ ಶೂಲಕ್ಕೆ ತೆಗಸುವರೆ,<br/>ಇಂದು ಕಳ್ಳಬಂಟಂಗೆ, ಪುನುಗು  ಜವಾಜಿಯ ಲೇಪಿಸಿ,<br/>ಹೂವಿನ ದಂಡೆಯ ಕೊರಳು- ಮಂಡೆ-ಉರದೊಳಗೆ ಅಡ್ಡಹಾಕಿ,<br/>ಹಾಲು ತುಪ್ಪ ಹಣ್ಣುಗಳ ಉಣಕೊಟ್ಟು,<br/>ಅಡಿಗಡಿಗೆ, ಅಡಕೆಲೆಯ, ಮೆಲುಕೊಟ್ಟು<br/>ವೀರವೃಂದದ ಹಲಗೆ ಕಹಳೆಯಂ,<br/>ಅವನ ಮುಂದೆ ಸಂಭ್ರಮಿಸುವ ಬರಿಯುಪಚಾರದಂತೆ,<br/>ನಾನು ಮಾಡಿದ ಸರ್ವ  ದ್ರೋಹಕ್ಕೆ ನಿನ್ನ ಮನನೊಂದು,<br/>ಎನ್ನ ಎಕ್ಕಲನರಕಕ್ಕೆ ನೂಂಕುವುದಕ್ಕೋಸ್ಕರ ಕೊಟ್ಟ<br/>ಸಟೆಯುಪಚಾರಕ್ಕಾದ ಲಾಂಛನವಲ್ಲದೆ,<br/>ದಿಟದೊಲವಲ್ಲವಯ್ಯ ದೇವನೆ.<br/>ನಾನು ಮುಂದನರಿಯದಂಧಕನಯ್ಯ.<br/>ನಿನ್ನ ಬಾಗಿಲ ಕಾವ  ಗೊಲ್ಲನಯ್ಯ.<br/>ನಿನ್ನ ಕುದುರೆಯ ಸಾಕುವ ಗೋವನಯ್ಯ.<br/>ನಿನ್ನ ಚಮ್ಮಾವುಗೆಯ ಹೊತ್ತು ಬರುವ ಬೋವರ ಲೆಂಕನಯ್ಯ.<br/>ನಿನ್ನ ಪಡುಗವ ಹಿಡಿವ ಪಡುಡಿಂಡಿಯಯ್ಯ.<br/>ನೀನುಗುಳ್ದ ತಂಬುಲವನುಂಬ ನಿನ್ನಾದಿಯ ಹಳೆಯನಯ್ಯ.<br/>ನಿನ್ನಂಗಳದಲ್ಲಿ ಬೊಗಳುವ ಶ್ವಾನನಯ್ಯ.<br/>ಎನ್ನ ತಪ್ಪ ಕಾಯಯ್ಯ ಶಿವಧೋ ಶಿವಧೋ,ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.</font>"
}