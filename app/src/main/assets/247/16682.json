{
    "id": "/16682", 
    "vachana": "ಭಕ್ತಿ ಜ್ಞಾನವೈರಾಗ್ಯವು\nಅಲ್ಲಮಪ್ರಭುವಿನ ವರ್ಗಕ್ಕಲ್ಲದೆ ಅಳವಡದೆಂದು\nಉತ್ತರಜ್ಞಾನಿಗಳು ನುಡಿವುತ್ತಿಪ್ಪರು.\nಪಂಚೇಂದ್ರಿಯಂಗಳ ರತಿವಿರತಿಯಾದ ಪರಮವಿರಕ್ತರೇ\nನೀವಾಚರಿಸುವ ಭಕ್ತಿ ಜ್ಞಾನ ವೈರಾಗ್ಯದ ಬಗೆಯ ಬಣ್ಣಿಸಿರಯ್ಯ.\nಗುರು ಲಿಂಗ \n  ತೀರ್ಥ ಪ್ರಸಾದ\nಇಂತಿಪ್ಪ ಪಂಚಾಚಾರವೇ ಪಂಚಬ್ರಹ್ಮವೆಂದು\nಭಯ ಭಕ್ತಿಯಿಂದ ನಮಿಸಿ ಅಂಗೀಕರಿಸುವುದೇ ಎನ್ನ ಭಕ್ತಿ.\nಪೂರ್ವಾಶ್ರಯ ಬಂಧುಭ್ರಮೆ ಆತ್ಮತೇಜ ಲೋಕದ ನಚ್ಚು ಮಚ್ಚು\nಇಂತಿವ ಸುಟ್ಟು ಮಲತ್ರಯಂಗಳ ಹಿಟ್ಟುಗುಟ್ಟಿ\nತೂರಿ ಬಿಡುವುದೇ ಎನ್ನ ಜ್ಞಾನ.\nಕ್ಷತ್ತು ಮೈದೋರಿ ಭಿಕ್ಷಕ್ಕೆ ಹೋದಲ್ಲಿ\nಭಾಂಡವ ತೊಳೆದ ದ್ರವ್ಯಪದಾರ್ಥಮಂ ತರಲೊಡನೆ\nಹರುಷದಿಂದ ಲಿಂಗಾರ್ಪಿತವ ಮಾಡಿ ಸಾಕೆಂದ ಬಳಿಕ\nಮತ್ತೊಂದು ಗೃಹವನಾಶೆಮಾಡಿ ಹೋದೆನಾದರೆ\nಎನ್ನ ವೈರಾಗ್ಯಕ್ಕೆ \n  ನೋಡಾ.\nಅದೇನು ಕಾರಣವೆಂದೊಡೆ\nಗಂಡನಿಕ್ಕಿದ ಪಡಿಯನುಂಡು ಮನೆಗಡೆಯದಿಪ್ಪವಳು\n ಪತಿವ್ರತೆಯಲ್ಲದೆ\nಗಂಡನಿಕ್ಕಿದ ಪಡಿಯನೊಲ್ಲದೆ\nನೆಲ್ಲಗೂಳಿಗಾಸೆಮಾಡಿ ನೆರಮನೆಗೆ ಹೋಗುವ ಬಲ್ಲಾಳಗಿತ್ತಿಗೆ\nಪತಿಭಕ್ತಿ ಅಳವಡುವುದೇ ಅಯ್ಯ?\nಲಿಂಗಾಣತಿಯಿಂದ ಬಂದ ಪದಾರ್ಥವ\nಕೈಕೊಂಡಾತ ಶರಣಸತಿ ಲಿಂಗಪತಿಯಲ್ಲದೆ\nಲಿಂಗಾಣತಿಯಿಂದ ಬಂದ ಪದಾರ್ಥವ\nಸಟೆಗೆ ಉಂಡು ಕೊಂಡಂತೆ ಮಾಡಿ\nಸಾಕೆಂದು ನೂಕಿ ಅಂಗದಿಚ್ಚೆಗೆ ಹರಿದು\nಮತ್ತೊಂದು ಮನೆಗೆ ಆಶೆಮಾಡಿ ಹೋಗುವ ಜೀವಗಳ್ಳರಿಗೆ\n`ಶರಣಸತಿ ಲಿಂಗಪತಿ' ಭಾವ ಅಳವಡುವುದೇ ಅಯ್ಯ.\nಭಕ್ತಿ ಜ್ಞಾನ ವೈರಾಗ್ಯ ರಹಿತರಾಗಿ\nನಿಜಮುಕ್ತಿಯನರಸುವ ಅಣ್ಣಗಳಿರವು\nಬಂಜೆ ಮಕ್ಕಳ ಬಯಸಿ\nಬಟ್ಟೆಯ ಬೊಮ್ಮಂಗೆ ಹರಸಿಕೊಂಡಂತಾಯಿತ್ತಯ್ಯಾ,ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ.\n"
}