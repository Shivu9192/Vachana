{
    "id": "6704", 
    "vachana": "<font>752<br/>ಸದಮಲಭಕ್ತಿಯಿಂದ ಭಕ್ತನು ನಮಸ್ಕರಿಸಿ<br/>ಎನ್ನ ಕೈವಿಡಿದು ತನ್ನ ಮಠಕ್ಕೆ ಕರೆದೊಯ್ದು<br/>ತಾನು ಪಟ್ಟಗದ್ದುಗೆಯ ಮೇಲೆ ಕುಳಿತು<br/>ಚಿನ್ನದ ಪರಿಯಾಣದಲ್ಲಿ ಪಂಚಾಮೃತವನುಣ್ಣುತ<br/>ಎನ್ನ ಕದವಿನ ಮರೆಯಲ್ಲಿ ಕುಳ್ಳಿರಿಸಿ<br/>ಒಡೆದ ಓಡಿನಲ್ಲಿ ಅಂಬಲಿಯನೆರೆಯಲು<br/>ಎಲೆ ದೇವ ಎನ್ನ ಮನದಲ್ಲಿ ನೊಂದೆನಾದೊಡೆ<br/>ನಾನು ಕರಪಾತ್ರನಲ್ಲ ಅಪಾತ್ರನು.<br/>ಅದೇನು ಕಾರಣವೆಂದೊಡೆ<br/>ನಾನು ಮೂರಾರುತಿಂಗಳು<br/>ಜನನಿಯ ಜಠರವೆಂಬ ಸೆರೆಮನೆಯಲ್ಲಿ ಸಿಕ್ಕಿರುವಾಗ<br/>ಎನಗೆ ಸದಾಕಾಲ ಉಣಲಿಟ್ಟು<br/>ಸಲಹಿದವ ನೀನೋ? ಅವನೋ?<br/>ಆ ಸೆರೆಮನೆಯಿಂದ ಎನ್ನ ಕೈವಿಡಿದು ಕರೆತಂದು<br/>ಶಿವಲಾಂಛನಮಂ ಕರುಣದಿಂದಿತ್ತು<br/>ಮತ್ರ್ಯಲೋಕದಲ್ಲಿ ಎನ್ನಂ ಪೂಜ್ಯನ ಮಾಡಿದಾತ<br/>ನೀನೋ? ಅವನೋ?.<br/>ಇದು ಕಾರಣ-<br/>ಇಕ್ಕುವಾತ ಅವನೆಂಬುದು ಎನ್ನಲಿಲ್ಲ.<br/>ಎಚ್ಚವನಿದ್ದಂತೆ ಅಂಬಿಗೆ ಮುನಿವರೇ ಅಯ್ಯ?<br/>ನಾನು ಉಂಡುಟ್ಟು ಸುಖಿಯಾದರೆ ನಿನ್ನ ಹಾಡುವೆ.<br/>ನಾನು ಹಸಿದು ನೊಂದೆನಾದರೆ ನಿನ್ನಂ ಬೈವೆನಲ್ಲದೆ<br/>ಮಾನವರ ಹಂಗು  ಎನಗೇತಕಯ್ಯಾ?,ಘನಲಿಂಗಿಯ ಮೋಹದ ಚೆನ್ನಮಲ್ಲಿಕಾರ್ಜುನಾ. </font>"
}