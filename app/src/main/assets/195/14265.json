{
    "id": "/14265", 
    "vachana": "ವಿಘ್ನೇಶ್ವರ ಹರನ ಮಗನೆಂಬ\nಪಂಚಮಹಾಪಾತಕರ ನುಡಿಯ ಕೇಳಲಾಗದು.\nಪಾರ್ವತಿ ಹರನ ಸತಿಯೆಂಬ\nಲಿಂಗದ್ರೋಹಿಗಳ ನೆನೆಯಲಾಗದು.\nಬಹುರೂಪಿ ಹರನ ಸರಿಯೆಂಬ\nಗುರುದ್ರೋಹಿಗಳ ನೆನೆಯಲಾಗದು.\nಅಂದೆಂತೆಂದಡೆ:`ಯತ್ರ ಜೀವಾತ್ಮ ತತ್ರ ಶಿವ'\nಎಂದೆನಿಸಿಕೊಂಬಾತನೊಬ್ಬ ಗಣೇಶ್ವರನು.\nಭೂಮಿಪೀಠಾಕಾಶವಾಗಿರ್ದಾತನೊಬ್ಬ ಗಣೇಶ್ವರನು.\nಸಿರಿಯಾಳನ ಮಗನ ಬಾಣಸವ ಮಾಡಿಸಿದಾತನೊಬ್ಬ ಗಣೇಶ್ವರನು.\nಅರ್ಜುನನ ಕೂಡ ಯುದ್ಧವ ಮಾಡಿ,\nತನ್ನ ಸತಿಯಳಿಗೆ ತೋರಿಸಿದಾತನೊಬ್ಬ ಗಣೇಶ್ವರನು.\nಅಂಗಜನ ಸಂಹಾರವ ಮಾಡಿದಾತನೊಬ್ಬ ಆದಿರುದ್ರನೆಂಬ ಗಣೇಶ್ವರನು.\nದಕ್ಷನ ಸಂಹಾರವ ಮಾಡಿದಾತನೊಬ್ಬ ವೀರಭದ್ರನೆಂಬ ಗಣೇಶ್ವರನು.\nಹತ್ತು ಅವತಾರ ವಿಷ್ಣುವಿಂಗೆ, ಅನಂತ ಅವತಾರ ಬ್ರಹ್ಮಂಗೆ.\nಇಂತಿವರೆಲ್ಲರಿಗೂ ಕಾಲಚಕ್ರ ಕರ್ಮಚಕ್ರ ನಾದಚಕ್ರ ಬಿಂದುಚಕ್ರ.\nಈ ನಾಲ್ಕೂ ಪ್ರಳಯಚಕ್ರವೆಂದೆನಿಸಿಹವು.\nಇಂತಿವರೊಳಗಾದವರೆಲ್ಲರು ಇನ್ನುಳಿದವರು\nನರದೇಹಿಗಳಿಗೆ ಪ್ರಳಯವು.\nಉಪಮಿಸಲಾಗದು, \n  ಪವಿತ್ರ ನಿರ್ಲೇಪ[ಜಂಗಮಲಿಂಗ ಪ್ರಭುವೆ].\n"
}