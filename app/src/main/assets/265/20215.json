{
    "id": "20215", 
    "vachana": "ನಿರುಪಮ ಬಸವಣ್ಣನ \n  ಬೆಳಗಿನೊಳಗೆ\nನಿರಂತರ ಬೆಳಗುತಿರ್ದೆನಯ್ಯಾ.\nಅದೆಂತೆಂದೊಡೆ :\nಬಕಾರವೇ ಎನ್ನ ಸ್ಥೂಲತನು,\nಸಕಾರವೇ ಎನ್ನ ಸೂಕ್ಷ್ಮತನು,\nವಕಾರವೇ ಎನ್ನ ಕಾರಣತನು.\nಮತ್ತಂ,\nಬಕಾರವೇ ಎನ್ನ ಜೀವಾತ್ಮನು,\nಸಕಾರವೆ ಎನ್ನ ಅಂತರಾತ್ಮನು,\nವಕಾರವೆ ಎನ್ನ ಪರಮಾತ್ಮನು.\nಮತ್ತಂ,\nಬಕಾರವೆ ಗುರುವಾಗಿ ಬಂದೆನ್ನ\nತನುವನೊಳಕೊಂಡಿತ್ತು.\nಸಕಾರವೆ ಲಿಂಗವಾಗಿ ಬಂದೆನ್ನ\nಮನವನೊಳಕೊಂಡಿತ್ತು.\nವಕಾರವೆ ಜಂಗಮವಾಗಿ ಬಂದೆನ್ನ\nಧನವನೊಳಕೊಂಡಿತ್ತು.\nಮತ್ತಂ,\nಬಕಾರವೆ ಇಷ್ಟಲಿಂಗವಾಗಿ ಬಂದೆನ್ನ\nಸ್ಥೂಲತನುವನೊಳಕೊಂಡಿತ್ತು.\nಸಕಾರವೆ ಪ್ರಾಣಲಿಂಗವಾಗಿ ಬಂದೆನ್ನ\nಸೂಕ್ಷ್ಮತನುವನೊಳಕೊಂಡಿತ್ತು.\nವಕಾರವೆ ಭಾವಲಿಂಗವಾಗಿ ಬಂದೆನ್ನ\nಕಾರಣತನುವನೊಳಕೊಂಡಿತ್ತು.\nಮತ್ತಂ,\nಬಕಾರವೆ ಶುದ್ಧಪ್ರಸಾದವಾಗಿ ಬಂದೆನ್ನ\nಜೀವಾತ್ಮನನೊಳಕೊಂಡಿತ್ತು.\nಸಕಾರವೇ ಸಿದ್ಧಪ್ರಸಾದವಾಗಿ ಬಂದೆನ್ನ\nಅಂತರಾತ್ಮನನೊಳಕೊಂಡಿತ್ತು.\nವಕಾರವೆ ಪ್ರಸಿದ್ಧಪ್ರಸಾದವಾಗಿ ಬಂದೆನ್ನ\nಪರಮಾತ್ಮನನೊಳಕೊಂಡಿತ್ತು.\nಮತ್ತಂ,\nಬಕಾರವೆ ಸತ್ಕ್ರಿಯೆಯಾಗಿ ಬಂದೆನ್ನ\nಬಹಿರಂಗವ ಅವಗ್ರಹಿಸುತಿರ್ಪುದು.\nಸಕಾರವೆ ಸಮ್ಯಕ್‍ಜ್ಞಾನವಾಗಿ ಬಂದೆನ್ನ\nಅಂತರಂಗವ ಅವಗ್ರಹಿಸುತಿರ್ಪುದು.\nವಕಾರವೆ ಮಹಾಜ್ಞಾನವಾಗಿ ಬಂದೆನ್ನ\nಒಳಹೊರಗನೆಲ್ಲ ಅವಗ್ರಹಿಸುತಿರ್ಪುದು.\nಇಂತೀ ಬಸವಾಕ್ಷರಕತ್ರಯಂಗಳಲ್ಲಿ ನಾನು ನಿಕ್ಷೇಪವಾಗಿರ್ದು\nಬಸವ ಬಸವ ಬಸವ ಎಂದು ಬಸವಣ್ಣನ ನಾಮತ್ರಯವನು\nಎನ್ನ ಮನದಣಿವಂತೆ ತಣಿಯಲುಂಡುಭವಸೂತ್ರವ ಹರಿದು ಶಿವಸ್ವರೂಪನಾದೆನಯ್ಯಾ ಅಖಂಡೇಶ್ವರಾ. \n"
}