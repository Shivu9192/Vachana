{
    "id": "/20219", 
    "vachana": "ನಿಮ್ಮ ಸ್ವಲೀಲೆಯಿಂದೆ\nಹಲವು ನಾಮರೂಪುಕ್ರಿಯೆಯಿಂದೆ ಸಾಕಾರವೆನಿಸಿ\nನೀವು ಆಚಾರಲಿಂಗವಾದಲ್ಲಿ ,\nನಾನು ಭಕ್ತನೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಗುರುಲಿಂಗವಾದಲ್ಲಿ ,\nನಾನು ಮಹೇಶ್ವರನೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಶಿವಲಿಂಗವಾದಲ್ಲಿ ,\nನಾನು ಪ್ರಸಾದಿಯೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಜಂಗಮಲಿಂಗವಾದಲ್ಲಿ ,\nನಾನು ಪ್ರಾಣಲಿಂಗಿಯೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಪ್ರಸಾದಲಿಂಗವಾದಲ್ಲಿ ,\nನಾನು ಶರಣನೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಮಹಾಲಿಂಗವಾದಲ್ಲಿ ,\nನಾನು ಐಕ್ಯನೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ನಿಷ್ಕಲಲಿಂಗವಾದಲ್ಲಿ ,\nನಾನು ಮೂಲಜ್ಞಾನಚಿತ್ತೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ಶೂನ್ಯಲಿಂಗವಾದಲ್ಲಿ ,\nನಾನು ಮಹಾಜ್ಞಾನಶಕ್ತಿಯೆಂಬಂಗವಾಗಿ ನಿಮ್ಮೊಳಗೇಕವಾಗಿರ್ದೆನಯ್ಯಾ.\nನೀವು ನಿರಂಜನಲಿಂಗವಾದಲ್ಲಿ ,\nನಾನು ಅಖಂಡ ಪರಿಪೂರ್ಣಮಹಾಕಳೆಯೆಂಬಂಗವಾಗಿ\nನಿಮ್ಮೊಳಗೇಕವಾಗಿರ್ದೆನಯ್ಯಾ .\nನೀವು ಆವಾವ ರೂಪುಧರಿಸಿದಲ್ಲಿ ನಾನು ಆಯಾಯ ರೂಪಿಂಗೆ ತಕ್ಕಂಗವಾಗಿನಿಮ್ಮೊಳಗೇಕವಾಗಿರ್ದೆನಯ್ಯಾ ಅಖಂಡೇಶ್ವರಾ.\n"
}