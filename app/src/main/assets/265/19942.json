{
    "id": "19942", 
    "vachana": "ಅಷ್ಟಮೂರ್ತಿಗಳು ದೇವರೆಂಬ\nಭ್ರಷ್ಟಭವಿಗಳ \n  ಕೇಳಲಾಗದು.\nಅದೇನು ಕಾರಣವೆಂದೊಡೆ :\nಪೃಥ್ವಿದೇವರಾದಡೆ, ಅಪ್ಪುವಿನ ಪ್ರಳಯದಲ್ಲಿ ಕರಗುವುದೆ ?\nಅಪ್ಪು ದೇವರಾದಡೆ, ಅಗ್ನಿಯ ಪ್ರಳಯದಲ್ಲಿ\nಅರತು ಹೋಗುವುದೆ ?\nಅಗ್ನಿ ದೇವರಾದಡೆ, ವಾಯುವಿನ ಪ್ರಳಯದಲ್ಲಿ\nಆರಿ ಹೋಗುವುದೆ ?\nವಾಯು ದೇವರಾದಡೆ, ಆಕಾಶದ ಪ್ರಳಯದಲ್ಲಿ ಲಯವಪ್ಪುದೆ ?\nಆಕಾಶ ದೇವರಾದಡೆ ಆತ್ಮನಲ್ಲಿ ಅಡಗಿಹೋಗುವುದೆ ?\nಆತ್ಮದೇವರಾದಡೆ, ದ್ವಂದ್ವಕರ್ಮಂಗಳನುಂಡು\nಜನನಮರಣಂಗಳಲ್ಲಿ ಬಂಧನವಡೆವನೆ ?\nಚಂದ್ರಸೂರ್ಯರು ದೇವರಾದಡೆ\nಭವಬಂಧನದಲ್ಲಿ ಸಿಲ್ಕಿ ತೊಳಲಿ ಬಳಲುವರೆ ?\nಇದು ಕಾರಣ ಇಂತೀ ಅಷ್ಟತನುಗಳು\nಎಂತು ದೇವರೆಂಬೆನು ?\nದೇವರದೇವ ಮಹಾದೇವ ಮಹಾಮಹಿಮ\nಎನ್ನೊಡೆಯ ಅಖಂಡೇಶ್ವರ ಒಬ್ಬನೆ ದೇವನಲ್ಲದೆಉಳಿದವರೆಲ್ಲ ಹುಸಿ ಹುಸಿ ಎಂಬೆನು ನೋಡಾ !\n"
}