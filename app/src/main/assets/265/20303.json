{
    "id": "20303", 
    "vachana": "<font>870<br/>ಹಲವು ವೇಷವ ಧರಿಸಿ<br/>ಹಲವು ಭಾಷೆಯ ಕಲಿತು<br/>ಹಲವು ದೇಶಕ್ಕೆ ಹರಿದಾಡಿದಡೇನು ?<br/>ಕಾಲಾರಿಯಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.<br/>ಅದೇನು ಕಾರಣವೆಂದೊಡೆ :<br/>ತನುವಿನ ಆಶೆಯಾಮಿಷ ಹಿಂಗದಾಗಿ.<br/>ಊರಾಶ್ರಯವ ಬಿಟ್ಟು ಕಾಡಾಶ್ರಮ ಗಿರಿಗಂಹರದಲ್ಲಿರ್ದಡೇನು ?<br/>ಹಗಲು ಕಣ್ಣುಕಾಣದ ಗೂಗೆಯಂತಲ್ಲದೆ<br/>ನಿಜವಿರಕ್ತಿಯಿಲ್ಲ ನೋಡಾ.<br/>ಅದೇನು ಕಾರಣವೆಂದೊಡೆ :<br/>ಮನದ ಮಾಯವಡಗದಾಗಿ.<br/>ಹಸಿವು ತೃಷೆಯ ಬಿಟ್ಟು ಮಾತನಾಡದೆ ಮೌನವಾಗಿರ್ದಡೇನು ?<br/>ಕಲ್ಲು ಮರ ಮೋಟು ಗುಲ್ಮಂಗಳಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.<br/>ಅದೇನು ಕಾರಣವೆಂದೊಡೆ :<br/>ವಿಷಯವ್ಯವಹಾರ ಹಿಂಗದಾಗಿ.<br/>ನಿದ್ರೆಯ ತೊರೆದು ಎದ್ದು ಕುಳ್ಳಿರ್ದಡೇನು ?<br/>ಕಳ್ಳ ಊರಹೊಕ್ಕು ಉಲುಹು  ಅಡಗುವನ್ನಬರ<br/>ಮರೆಯಲ್ಲಿ ಕುಳಿತಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.<br/>ಅದೇನು ಕಾರಣವೆಂದೊಡೆ:<br/>ಅಂತರಂಗದ ಘನಗಂಭೀರ ಮಹಾಬೆಳಗಿನ<br/>ಶಿವಸಮಾಧಿಯನರಿಯದ ಕಾರಣ.<br/>ಇಂತಪ್ಪ ಹೊರವೇಷದ ಡಂಭಕ  ಜೊಳ್ಳುಮನದವರವಿರಕ್ತರೆಂದಡೆ ಮಚ್ಚರಯ್ಯ ನಿಮ್ಮ ಶರಣರು ಅಖಂಡೇಶ್ವರಾ.</font>"
}