{
    "id": "/20303", 
    "vachana": "ಹಲವು ವೇಷವ ಧರಿಸಿ\nಹಲವು ಭಾಷೆಯ ಕಲಿತು\nಹಲವು ದೇಶಕ್ಕೆ ಹರಿದಾಡಿದಡೇನು ?\nಕಾಲಾರಿಯಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.\nಅದೇನು ಕಾರಣವೆಂದೊಡೆ :\nತನುವಿನ ಆಶೆಯಾಮಿಷ ಹಿಂಗದಾಗಿ.\nಊರಾಶ್ರಯವ ಬಿಟ್ಟು ಕಾಡಾಶ್ರಮ ಗಿರಿಗಂಹರದಲ್ಲಿರ್ದಡೇನು ?\nಹಗಲು ಕಣ್ಣುಕಾಣದ ಗೂಗೆಯಂತಲ್ಲದೆ\nನಿಜವಿರಕ್ತಿಯಿಲ್ಲ ನೋಡಾ.\nಅದೇನು ಕಾರಣವೆಂದೊಡೆ :\nಮನದ ಮಾಯವಡಗದಾಗಿ.\nಹಸಿವು ತೃಷೆಯ ಬಿಟ್ಟು ಮಾತನಾಡದೆ ಮೌನವಾಗಿರ್ದಡೇನು ?\nಕಲ್ಲು ಮರ ಮೋಟು ಗುಲ್ಮಂಗಳಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.\nಅದೇನು ಕಾರಣವೆಂದೊಡೆ :\nವಿಷಯವ್ಯವಹಾರ ಹಿಂಗದಾಗಿ.\nನಿದ್ರೆಯ ತೊರೆದು ಎದ್ದು ಕುಳ್ಳಿರ್ದಡೇನು ?\nಕಳ್ಳ ಊರಹೊಕ್ಕು \n  ಅಡಗುವನ್ನಬರ\nಮರೆಯಲ್ಲಿ ಕುಳಿತಂತಲ್ಲದೆ ನಿಜವಿರಕ್ತಿಯಿಲ್ಲ ನೋಡಾ.\nಅದೇನು ಕಾರಣವೆಂದೊಡೆ:\nಅಂತರಂಗದ ಘನಗಂಭೀರ ಮಹಾಬೆಳಗಿನ\nಶಿವಸಮಾಧಿಯನರಿಯದ ಕಾರಣ.\nಇಂತಪ್ಪ ಹೊರವೇಷದ \n  ಜೊಳ್ಳುಮನದವರವಿರಕ್ತರೆಂದಡೆ ಮಚ್ಚರಯ್ಯ ನಿಮ್ಮ ಶರಣರು ಅಖಂಡೇಶ್ವರಾ.\n"
}