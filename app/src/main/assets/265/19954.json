{
    "id": "19954", 
    "vachana": "ಅಜಹರಿಸುರರೆಲ್ಲ ಆವ ದೇವನ ಶ್ರೀಚರಣವನರ್ಚಿಸಿ\nಫಲಪದವ ಪಡೆದರು ತಿಳಿದು ನೋಡಿರೋ\nಮಾಯಾವಾದಿಗಳು ನೀವೆಲ್ಲ.\nಮನು ಮುನಿಗಳು ಮರುಳತಾಂಡವರು\nಅಷ್ಟದಿಕ್ಪಾಲಕರೆಲ್ಲ ಆವ ದೇವನ ಶ್ರೀ ಚರಣವನರ್ಚಿಸಿ\nಫಲಪದವ ಪಡೆದರು ತಿಳಿದು ನೋಡಿರೋ\nಮಾಯಾವಾದಿಗಳು ನೀವೆಲ್ಲ.\nಕಾಲ ಕಾಮ ದP್ಷದಿಗಳು ಆವ ದೇವನಿಂದ ಅಳಿದು ಹೋದರು\nತಿಳಿದು ನೋಡಿರೊ ಮಾಯಾವಾದಿಗಳು ನೀವೆಲ್ಲ.\nವೇದ ಶಾಸ್ತ್ರ ಆಗಮ ಪುರಾಣ \n  ಸ್ಮೃತಿಗಳೆಲ್ಲ\nಆವ ದೇವನ ಹೊಗಳುತಿರ್ಪುವು ಹೇಳಿರೋ\nಮಾಯಾವಾದಿಗಳು ನೀವೆಲ್ಲ.\nಇಂತೀ ಭೇದವ ಕೇಳಿ ಕಂಡು ತಿಳಿದು ನಂಬಲರಿಯದೆ\nದಿಂಡೆಯ ಮತದ ಡಂಬಕ \n  ಹೊಲೆಯರಂತಿರಲಿ.\nಕಾಕು ದೈವದ ಗಂಡ ಲೋಕಪತಿ ಏಕೋದೇವ\nನಮ್ಮ ಅಖಂಡೇಶ್ವರನಲ್ಲದೆ ಅನ್ಯದೈವವಿಲ್ಲವೆಂದುಮುಂಡಿಗೆಯನಿಕ್ಕಿ ಹೊಯ್ವೆನು ಡಂಗುರವ ಮೂಜಗವರಿವಂತೆ. \n"
}