{
    "id": "19828", 
    "vachana": "ಸ್ವರ್ಗಕ್ಕೆ ಏಳು ಸೋಪಾನವಿರ್ಪುದನು ಆರೂ ಅರಿಯರಲ್ಲ !\nಅದು ಹೇಗೆಂದೊಡೆ :\nಜಂಗಮವ ಕಾಣುತ್ತ ಸದ್‍ಭಕ್ತನು ಕುಳಿತಾಸನವ ಬಿಟ್ಟು\nಇದಿರೆದ್ದು ನಡೆವುದೇ ಒಂದನೆಯ ಸೋಪಾನ.\nಮನಕರಗಿ ತನು ಉಬ್ಬಿ ಕಂಗಳಲ್ಲಿ ಪರಿಣಾಮಜಲವುಕ್ಕಿ\nಅವರ ಚರಣಕಮಲದ ಮೇಲೆ ಸುರಿವಂತೆ\nಸಾಷ್ಟಾಂಗದಿಂದೆ ನಮಸ್ಕರಿಸುವುದೇ ಎರಡನೆಯ ಸೋಪಾನ.\nಆ ಜಂಗಮವ ತನ್ನ ಮಠಕ್ಕೆ ಬಿಜಯಂಗೈಸಿ\nಉನ್ನತಾಸನದ ಗದ್ದುಗೆಯ ಮೇಲೆ ಕುಳ್ಳಿರಿಸಿ\nಪಾದಪ್ರP್ಷಲನವ ಮಾಡುವುದೇ ಮೂರನೆಯ ಸೋಪಾನ.\nಆ ಜಂಗಮದೇವರ \n  -\nಷೋಡಶೋಪಚಾರಗಳಿಂದರ್ಚಿಸಿ,\nಪಾದಿತೀರ್ಥವ ಕೊಂಬುವುದೇ ನಾಲ್ಕನೆಯ ಸೋಪಾನ.\nಆ ಜಂಗಮಕ್ಕೆ ಮೃಷ್ಟಾನ್ನಪಾನಂಗಳಿಂದೆ\nತೃಪ್ತಿಪಡಿಸುವುದೇ ಐದನೆಯ ಸೋಪಾನ.\nಆ ಜಂಗಮದ ಒಕ್ಕುಮಿಕ್ಕಪ್ರಸಾದವ ಕೊಂಬುವುದೇ\nಆರನೆಯ ಸೋಪಾನ.\nಆ ಜಂಗಮದಲ್ಲಿ ಅನುಭಾವವ ಬೆಸಗೊಂಬುವುದೇ\nಏಳನೆಯ ಸೋಪಾನ.\nಇಂತೀ ಸಪ್ತಸೋಪಾನಂಗಳ ಬಲ್ಲ ಸದ್ಭಕ್ತಂಗೆ\nಕೈಲಾಸ ಕರತಾಳಮಳಕವಲ್ಲದೆ\nತನುವ ಸವೆಸದೆ, ಮನವ ದಂಡಿಸದೆ,\nಧನವ ಸಮರ್ಪಿಸದೆ,\nಮಿಥ್ಯಾಸಂಸಾರದಲ್ಲಿ ಸಿಲ್ಕಿ ಹೊತ್ತುಗಳೆದು\nಹೊಡೆದಾಡಿ ಸತ್ತು ಹೋಗುವವ್ಯರ್ಥಜೀವಿಗಳಿಗೆ ಇನ್ನೆತ್ತಣ ಕೈಲಾಸವಯ್ಯ ಅಖಂಡೇಶ್ವರಾ ?\n"
}