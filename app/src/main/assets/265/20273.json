{
    "id": "20273", 
    "vachana": "ಕೇಳಿರೇ ಕೇಳಿರವ್ವಾ ಕೆಳದಿಯರೆಲ್ಲ.\nಮನಕ್ಕೆ ಮನೋಹರವಾದ,\nಕಂಗಳಿಗೆ ಮಂಗಳವಾದ,\nಶೃಂಗಾರದ ಸೊಬಗಿನ ನಲ್ಲ ಬಂದು\nಎನ್ನ ತನ್ನೊಳಗೆ ಮಾಡಿಕೊಂಡ\nಒಂದು ವಿಪರೀತವ ಹೇಳುವೆ\nಚಿತ್ತವೊಲಿದು ಲಾಲಿಸಿರವ್ವಾ.\nಎನ್ನ ತನುವಿನೊಳಗೆ ತನ್ನ ತನುವನಿಟ್ಟು\nಮಹಾತನುವಮಾಡಿದ.\nಎನ್ನ ಮನದೊಳಗೆ ತನ್ನ ಮನವನಿಟ್ಟು\nಘನಮನವಮಾಡಿದ.\nಎನ್ನ ಪ್ರಾಣದೊಳಗೆ ತನ್ನ ಪ್ರಾಣವನಿಟ್ಟು\nಚಿತ್‍ಪ್ರಾಣವಮಾಡಿದ.\nಎನ್ನ ಜೀವದೊಳಗೆ ತನ್ನ ಜೀವವನಿಟ್ಟು\nಸಂಜೀವನವಮಾಡಿದ.\nಎನ್ನ ಭಾವದೊಳಗೆ ತನ್ನ ಭಾವವನಿಟ್ಟು\nಸದ್ಭಾವವಮಾಡಿದ.\nಎನ್ನ ಕರಣಂಗಳೊಳಗೆ ತನ್ನ ಕರಣಂಗಳನಿಟ್ಟು\nಚಿತ್‍ಕರಣಂಗಳಮಾಡಿದ.\nಎನ್ನ ಇಂದ್ರಿಯಂಗಳೊಳಗೆ ತನ್ನ ಇಂದ್ರಿಯಂಗಳನಿಟ್ಟು\nಚಿದಿಂದ್ರಿಯಂಗಳಮಾಡಿದ.\nಎನ್ನ ವಿಷಯಂಗಳೊಳಗೆ ತನ್ನ ವಿಷಯಂಗಳನಿಟ್ಟು\nನಿರ್ವಿಷಯಂಗಳ ಮಾಡಿದನಾಗಿ,\nಅಖಂಡೇಶ್ವರನೆಂಬ ನಲ್ಲನೊಳಗೆ\nಕರ್ಪುರವೆಣ್ಣು ಉರಿಪುರುಷನನಪ್ಪಿರೂಪಳಿದಂತಾದೆನು ಕೇಳಿರವ್ವಾ. \n"
}