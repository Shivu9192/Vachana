{
    "id": "20217", 
    "vachana": "ಎನ್ನ ಪೃಥ್ವಿತತ್ತ್ವದಲ್ಲಿ ಆಧಾರಚಕ್ರವಿರ್ಪುದು.\nಆ ಚಕ್ರವೇ ಭಕ್ತಸ್ಥಲ.\nಆ ಸ್ಥಲವ ಬಸವಣ್ಣನಿಂಬುಗೊಂಡನಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಅಪ್ಪುತತ್ತ್ವದಲ್ಲಿ ಸ್ವಾಧಿಷ್ಠಾನಚಕ್ರವಿರ್ಪುದು.\nಆ ಚಕ್ರವೇ ಮಹೇಶ್ವರಸ್ಥಲ.\nಆ ಸ್ಥಲವ ಮಡಿವಾಳಮಾಚಯ್ಯಗಳಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಅಗ್ನಿತತ್ತ್ವದಲ್ಲಿ ಮಣಿಪೂರಕಚಕ್ರವಿರ್ಪುದು.\nಆ ಚಕ್ರವೆ ಪ್ರಸಾದಿಸ್ಥಲ.\nಆ ಸ್ಥಲವ ಚೆನ್ನಬಸವಣ್ಣನಿಂಬುಗೊಂಡನಾಗಿ\nಎನಗಾಸ್ಥಲ ಬಯಲಾಯಿತ್ತು .\nಎನ್ನ ವಾಯುತತ್ತ್ವದಲ್ಲಿ ಅನಾಹತಚಕ್ರವಿರ್ಪುದು.\nಆ ಚಕ್ರವೆ ಪ್ರಾಣಲಿಂಗಿಸ್ಥಲ.\nಆ ಸ್ಥಲವ ಸಿದ್ಧರಾಮಯ್ಯದೇವರಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಗಗನತತ್ತ್ವದಲ್ಲಿ ವಿಶುದ್ಧಿಚಕ್ರವಿರ್ಪುದು.\nಆ ಚಕ್ರವೆ ಶರಣಸ್ಥಲ.\nಆ ಸ್ಥಲವ ಉರಿಲಿಂಗಪೆದ್ದಿದೇವರಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಜೀವತತ್ತ್ವದಲ್ಲಿ ಅಜ್ಞಾನಚಕ್ರವಿರ್ಪುದು.\nಆ ಚಕ್ರವೆ ಐಕ್ಯಸ್ಥಲ.\nಆ ಸ್ಥಲವ ಅಜಗಣ್ಣತಂದೆಗಳಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಬ್ರಹ್ಮಚಕ್ರವೆ ಪರಮ ಆರೂಢಸ್ಥಲ.\nಆ ಸ್ಥಲವ ನಿಜಗುಣಯೋಗಿಗಳಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಶಿಖಾಚಕ್ರವೆ ನಿತ್ಯನಿರುಪಮಸ್ಥಲ.\nಆ ಸ್ಥಲವ ಅಕ್ಕಮಹದೇವಿಯರಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಪಶ್ಚಿಮಚಕ್ರವೆ ಪರಮನಿರಂಜನಸ್ಥಲ.\nಆ ಸ್ಥಲವ ಪ್ರಭುಸ್ವಾಮಿಗಳಿಂಬುಗೊಂಡರಾಗಿ\nಎನಗಾಸ್ಥಲ ಬಯಲಾಯಿತ್ತು.\nಎನ್ನ ಒಳಹೊರಗೆ ತೋರುವ ಎಲ್ಲ ಸ್ಥಳಕುಳಂಗಳನು\nಉಳಿದ ಸಕಲಗಣಂಗಳು ಇಂಬುಗೊಂಡರಾಗಿ\nಎನಗೆ ಎಲ್ಲ ಸ್ಥಲಂಗಳು ಬಯಲಾದುವು.\nಇದು ಕಾರಣ, \n  ಅನಾದಿಯಿಂದತ್ತತ್ತಲಾದ\nಘನಕೆ ಘನವಾದ ಮಹಕೆ ಮಹವಾದಮಹಾಸ್ಥಲವನಿಂಬುಗೊಂಡಿರಯ್ಯಾ ಎನಗೆ ಅಖಂಡೇಶ್ವರಾ.\n"
}