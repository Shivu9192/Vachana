{
    "id": "/20295", 
    "vachana": "ಸತ್ಯಾಸತ್ಯವೆಂದು ವಿವರಿಸಿ ತಿಳಿದು\nಅಸತ್ಯವ ಕಳೆದು ಸತ್ಯವ ಸಾಧಿಸಬಲ್ಲಡೆ\nಘನಲಿಂಗದೇವರೆಂಬೆನು.\nನಿತ್ಯಾನಿತ್ಯವೆಂದು ವಿವರಿಸಿ ತಿಳಿದು\nಅನಿತ್ಯವ ಕಳೆದು ನಿತ್ಯವ ಹಿಡಿಯಬಲ್ಲಡೆ\nಘನಲಿಂಗದೇವರೆಂಬೆನು.\nಪುಣ್ಯಪಾಪವೆಂದು ವಿವರಿಸಿ ತಿಳಿದು\nಪಾಪವ ಕಳೆದು ಪುಣ್ಯವ ಗ್ರಹಿಸಬಲ್ಲಡೆ\nಘನಲಿಂಗದೇವರೆಂಬೆನು.\nಧರ್ಮಕರ್ಮವೆಂದು ವಿವರಿಸಿ ತಿಳಿದು\nಕರ್ಮವ ಕಳೆದು ಧರ್ಮವ ಬಿಡದಿರಬಲ್ಲಡೆ\nಘನಲಿಂಗದೇವರೆಂಬೆನು.\nಆಚಾರ ಅನಾಚಾರವೆಂದು ವಿವರಿಸಿ ತಿಳಿದು\nಅನಾಚಾರವ ಕಳೆದು ಆಚಾರಸಂಪನ್ನನಾಗಬಲ್ಲಡೆ\nಘನಲಿಂಗದೇವರೆಂಬೆನು.\nಇಂತೀ ಉಭಯದ ನ್ಯಾಯವನರಿಯದೆ\nಸಟೆಯನೆ ದಿಟವ ಮಾಡಿ ದಿಟವನೆ ಸಟೆಯಮಾಡಿ\nಘಟವ ಹೊರೆವ \n  ಕುಹಕರ\nತುಟಿಯತನಕ ಮೂಗಕೊಯ್ದು\nಕಟವಾಯ ಸೀಳಿ ಕನ್ನಡಿಯ ತೋರಿಕಷ್ಟಜನ್ಮದಲ್ಲಿ ಹುಟ್ಟಿಸದೆ ಬಿಡುವನೆ ನಮ್ಮ ಅಖಂಡೇಶ್ವರ ?\n"
}