{
    "id": "20297", 
    "vachana": "<font>864<br/>ಮಹಾಂತನ ಕೂಡಿದ ದೇವರುಗಳೆಂಬ<br/>ಭ್ರಾಂತಿಗುಣದ ಭ್ರಷ್ಟರನೇನೆಂಬೆನಯ್ಯಾ.<br/>ಮಹಾಂತೆಂದಡೆ,<br/>ಗುರುಮಹಾತ್ಮೆ, ಲಿಂಗಮಹಾತ್ಮೆ ,<br/>ಜಂಗಮಮಹಾತ್ಮೆ , ಪಾದೋದಕಮಹಾತ್ಮೆ ,<br/>ಪ್ರಸಾದಮಹಾತ್ಮೆ, ವಿಭೂತಿಮಹಾತ್ಮೆ ,<br/>ರುದ್ರಾಕ್ಷಿಮಹಾತ್ಮೆ, ಮಂತ್ರಮಹಾತ್ಮೆ ,<br/>ಎಂಬ ಅಷ್ಟಾವರಣದ ಘನಮಹಾತ್ಮೆಯನರಿದು,<br/>ಅಷ್ಟಾವರಣವೆ ಅಂಗವಾಗಿ, ಪಂಚಾಚಾರವೆ ಪ್ರಾಣವಾಗಿ,<br/>ಅನಂತ ಸ್ಥಳಕುಳಂಗಳನೊಳಕೊಂಡು<br/>ಪರಬ್ರಹ್ಮವ ಕೂಡುವ<br/>ಸಮರಸಭಾವ ಸಕೀಲದ ಭೇದವನರಿಯದೆ,<br/>ಆಶಾಕ್ಲೇಶಂಗಳಲ್ಲಿ ಕಟ್ಟುವಡೆದು<br/>ಕಾಸು ವಿಷಯ  ಮಠ  ಮನೆಗೆ ಬಡಿದಾಡುವ ಭಾಷೆಭ್ರಷ್ಟರಿಗೆ<br/>ಮಹಾಂತಿನ ಘನವಿನ್ನೆಲ್ಲಿಯದೊ ?<br/>ಇಂತಪ್ಪ ಮಹಾಂತಿನ ಅರುಹು  ಕುರುಹಿನ ಘನವನರಿಯದೆ<br/>ನಾನು ಮಹಾಂತಿನ ಕೂಡಿದ ದೇವರೆಂದು<br/>ಹೊರಗೆ ಆಡಂಬರ ವೇಷವ ತಾಳಿ  ಜಡೆಯ ಬಿಟ್ಟಡೇನು ?<br/>ಆಲದ ಮರಕ್ಕೆ ಬೇರಿಳಿದಂತೆ.<br/>ಸರ್ವಾಂಗಕ್ಕೆ ಭಸ್ಮವ ಹೂಸಿದಡೇನು ?<br/>ಚಪ್ಪರದ ಮೇಲೆ ಕಗ್ಗುಂಬಳಕಾಯಿ ಬಿದ್ದಂತೆ.<br/>ಸ್ಥಾನ ಸ್ಥಾನಕ್ಕೆ ರುದ್ರಾಕ್ಷಿಯನಲಂಕರಿಸಿದಡೇನು ?ಹೇರಂಡಲಗಿಡ ಗೊನೆಯ ಬಿಟ್ಟಂತೆ ಕಾಣಾ ಅಖಂಡೇಶ್ವರಾ. </font>"
}