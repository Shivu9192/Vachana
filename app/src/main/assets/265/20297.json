{
    "id": "20297", 
    "vachana": "ಮಹಾಂತನ ಕೂಡಿದ ದೇವರುಗಳೆಂಬ\nಭ್ರಾಂತಿಗುಣದ ಭ್ರಷ್ಟರನೇನೆಂಬೆನಯ್ಯಾ.\nಮಹಾಂತೆಂದಡೆ,\nಗುರುಮಹಾತ್ಮೆ, ಲಿಂಗಮಹಾತ್ಮೆ ,\nಜಂಗಮಮಹಾತ್ಮೆ , ಪಾದೋದಕಮಹಾತ್ಮೆ ,\nಪ್ರಸಾದಮಹಾತ್ಮೆ, ವಿಭೂತಿಮಹಾತ್ಮೆ ,\nರುದ್ರಾಕ್ಷಿಮಹಾತ್ಮೆ, ಮಂತ್ರಮಹಾತ್ಮೆ ,\nಎಂಬ ಅಷ್ಟಾವರಣದ ಘನಮಹಾತ್ಮೆಯನರಿದು,\nಅಷ್ಟಾವರಣವೆ ಅಂಗವಾಗಿ, ಪಂಚಾಚಾರವೆ ಪ್ರಾಣವಾಗಿ,\nಅನಂತ ಸ್ಥಳಕುಳಂಗಳನೊಳಕೊಂಡು\nಪರಬ್ರಹ್ಮವ ಕೂಡುವ\nಸಮರಸಭಾವ ಸಕೀಲದ ಭೇದವನರಿಯದೆ,\nಆಶಾಕ್ಲೇಶಂಗಳಲ್ಲಿ ಕಟ್ಟುವಡೆದು\nಕಾಸು \n  \n  ಮನೆಗೆ ಬಡಿದಾಡುವ ಭಾಷೆಭ್ರಷ್ಟರಿಗೆ\nಮಹಾಂತಿನ ಘನವಿನ್ನೆಲ್ಲಿಯದೊ ?\nಇಂತಪ್ಪ ಮಹಾಂತಿನ \n  ಕುರುಹಿನ ಘನವನರಿಯದೆ\nನಾನು ಮಹಾಂತಿನ ಕೂಡಿದ ದೇವರೆಂದು\nಹೊರಗೆ ಆಡಂಬರ ವೇಷವ \n  ಜಡೆಯ ಬಿಟ್ಟಡೇನು ?\nಆಲದ ಮರಕ್ಕೆ ಬೇರಿಳಿದಂತೆ.\nಸರ್ವಾಂಗಕ್ಕೆ ಭಸ್ಮವ ಹೂಸಿದಡೇನು ?\nಚಪ್ಪರದ ಮೇಲೆ ಕಗ್ಗುಂಬಳಕಾಯಿ ಬಿದ್ದಂತೆ.\nಸ್ಥಾನ ಸ್ಥಾನಕ್ಕೆ ರುದ್ರಾಕ್ಷಿಯನಲಂಕರಿಸಿದಡೇನು ?ಹೇರಂಡಲಗಿಡ ಗೊನೆಯ ಬಿಟ್ಟಂತೆ ಕಾಣಾ ಅಖಂಡೇಶ್ವರಾ. \n"
}