{
    "id": "/16256", 
    "vachana": "ಗುರುಪ್ರಸಾದಿಯಾದ ಬಳಿಕ\nವಾತ ಪಿತ್ತ ಶ್ಲೇಷ್ಮವೆಂಬ ತ್ರಿದೋಷವಿಲ್ಲದಿರಬೇಕು.\nಲಿಂಗಪ್ರಸಾದಿಯಾದ ಬಳಿಕ\nಶೀತೋಷ್ಣಾದಿಗಳ ಭಯವಿಲ್ಲದಿರಬೇಕು.\nಜಂಗಮಪ್ರಸಾದಿಯಾದ ಬಳಿಕ\nಆಧಿ ವ್ಯಾಧಿಯಿಲ್ಲದಿರಬೇಕು.\nಮಹಾಪ್ರಸಾದಿಯಾದ ಬಳಿಕ\nಮರಣವಿಲ್ಲದಿರಬೇಕು.\nತಾಪತ್ರಯ ತನುವ ಪೀಡಿಸುವನ್ನಕ್ಕರ\nಪ್ರಸಾದಿ ಪ್ರಸಾದಿಯೆಂದೇನೋ ಜಡರುಗಳಿರ?\nಕೆಂಡವ ಇರುಹೆ ಮುತ್ತಬಲ್ಲುದೆ?\nನೊಣ ಹಾದರೆ ಮದಸೊಕ್ಕಿದಾನೆಯ ಬರಿ ಮುರಿಯಬಲ್ಲುದೆ?\nಪ್ರಸಾದಿಯ ಪ್ರಳಯಬಾಧೆಗಳು ಬಾಧಿಸಬಲ್ಲವೇ?ಮಹಾಲಿಂಗಗುರು ಶಿವಸಿದ್ಧೇಶ್ವರ ಪ್ರಭುವೇ.\n"
}