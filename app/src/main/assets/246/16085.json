{
    "id": "16085", 
    "vachana": "ತಂದೆ ತಾಯಿಗಳ ವಿಕಾರದ ಶುಕ್ಲಶೋಣಿತದ ಸಂಬಂಧವಪ್ಪ\nಸರ್ವಸೂತಕತನುವಿಡಿದ ಪ್ರಾಣಿಗಳಿಗೆ\nಯಮನ ಸಂಹಾರವ ಕಲ್ಪಿಸಿಕೊಂಡಿಪ್ಪ ಶಿವನ\nಪರಿಯಾನಾರೂ ಅರಿಯರಲ್ಲ.\nಈ \n  ಸಂಬಂಧವಾದ ದೇಹ ತಾನೆಂದೆಂಬ\nಮೂಢಾತ್ಮರ ನಾನೇನೆಂಬೆನಯ್ಯ?.\nಆತ್ಮ ಅನಾತ್ಮನ ವಿಚಾರಿಸಿ ತಿಳಿಯಲು\nಅಚೇತನವಾದ ಅನಾತ್ಮಸ್ವರೂಪೇ ದೇಹ;\nಆ ದೇಹಕ್ಕೆ ಆಶ್ರಯವಾಗಿಪ್ಪ ಚೈತನ್ಯನೇ ಆತ್ಮನು.\nಇದು ಕಾರಣ, ದೇಹವೇ ಜಡ; ಆತ್ಮನೇ ಅಜಡನು.\nಅದೇನುಕಾರಣ ದೇಹ ಜಡ, ಆತ್ಮನು ಅಜಡನುಯೆಂದಡೆ;\nದೇಹವೇ ಮಾಯಾಕಾರ್ಯವಾದ ಕಾರಣ ಜಡ;\nಇದು ಕಾರಣ, ಇಂದ್ರಿಯಂಗಳು ಜಡ; ವಿಷಯಂಗಳು ಜಡ;\nಕರಣಂಗಳು ಜಡ; ವಾಯುಗಳು ಜಡ; ಆತ್ಮನೇ ಅಜಡನು.\nಆತ್ಮನದೇನುಕಾರಣ ಅಜಡನೆಂದರೆ\nಶಿವಾಂಶಿಕನಾದಕಾರಣ ಅಜಡನು.\nಆ ಶುದ್ಧ ಚಿದ್ರೂಪನಾದ ಆತ್ಮನು\nಅವಿದ್ಯಾಸಂಬಂಧವಾದ ದೇಹೇಂದ್ರಿಯದ ಸಂಗದಿಂದ\nಸಂಸಾರಿಯಾಗಿಪ್ಪನು ನೋಡಾ.\nಈ ಸಂಸಾರವ್ಯಾಪ್ತಿಯಹಂಥ\nಜೀವನದ ಗುಣವ ಕಳೆದುಳಿದಿಹನೆಂದಡೆ\nದೇವ ದಾನರ ಮಾನವರಿಗೆ ದುರ್ಲಭ ನೋಡಾ.\nಈ ಮಾಯಾಪ್ರಪಂಚ ನಿವೃತ್ತಿಯಮಾಡುವ\nಮಹದರುಹು ತಾನೆಂತಾದೋ\nಅಂತಪ್ಪ ಅರುಹುಳ್ಳ ಶರಣರಿಗೆ\nನಮೋನಮೋಯೆಂಬೆನು ಕಾಣಾ,ಮಹಾಲಿಂಗಗುರು ಶಿವಸಿದ್ಧೇಶ್ವರ ಪ್ರಭುವೇ.\n"
}