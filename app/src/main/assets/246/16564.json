{
    "id": "16564", 
    "vachana": "ಗುಣತ್ರಯಂಗಳನಳಿದ ನಿರ್ಗುಣನ ಮೇಲೆ\nನಿರ್ವಯಲು ಬಂದೆರಗಿತ್ತು ನೋಡಾ.\nನಿರ್ವಯಲು ಬಂದೆರಗಿದ ರಭಸಕ್ಕೆ\nವಿಶ್ವಪ್ರಪಂಚು ಎದ್ದೋಡಿದವು.\nಕರಣಂಗಳೆಂಬ ಕಳ್ಳರು ಕಾಲುಗೆಟ್ಟರು ನೋಡಾ.\nತನುತ್ರಯಂಗಳೆಂಬ ತ್ರಿಪುರದ ಕೀಲು ಹರಿಯಿತ್ತು.\nಕಾಮ ಕಾಲರ ಊಳಿಗದ ಉಪಟಳ ಎದ್ದೋಡಿತ್ತು ನೋಡಾ.\nಆತ್ಮತ್ರಯಂಗಳ ಅಹಂಕಾರದ \n  ಸಂಹಾರವಾಗಿ\nಪ್ರಕೃತಿತ್ರಯಂಗಳ ಪ್ರಪಂಚು ಕೆಟ್ಟು\nಜೀವ ಪರಮರೆಂಬ ಭಾವ ಸತ್ತಿತ್ತು.\nಜೀವ ಪರಮರೆಂಬ ಭಾವ ಸತ್ತಿತ್ತಾಗಿ\nನಿರ್ಗುಣ ಲಿಂಗೈಕ್ಯವಾಯಿತ್ತು ಕಾಣಾ,ಮಹಾಲಿಂಗಗುರು ಶಿವಸಿದ್ಧೇಶ್ವರ ಪ್ರಭುವೇ.\n"
}