{
    "id": "/16647", 
    "vachana": "ಅಂಗವಿಲ್ಲದ ನಿರಂಗಿಗೆ ಅಗ್ನಿಯ ಬಳಗದ ಅವಯವಂಗಳು,\nಬ್ರಹ್ಮಕಪಾಲವೇ ಶಿರಸ್ಸಾಗಿಪ್ಪುದು ನೋಡಾ.\nಅಗ್ನಿಯಂಗದ ಉದರದೊಳಗೆ\nಪರಿಪರಿಯ ರಸದ ಭಾವಿ.\nಆ ರಸದ ಭಾವಿಯ ತುಳಕ ಹೋದವರೆಲ್ಲ\nಅಗ್ನಿಯನುಣ್ಣದೆ, ಆ ರಸವನೆ ಉಂಡು,\nಅಗ್ನಿಯ ಸ್ವರೂಪವಾದರು ನೋಡ.\nಅಗ್ನಿಯ ಸ್ವರೂಪವಾದುದ ಕಂಡು\nಕುರುಹಳಿದು ಅರುಹಡಗಿ ನಿರವಯಲಸಮಾಧಿಯಲ್ಲಿ\nನಿಂದ ನಿಬ್ಬೆರಗು\nಮೃತ ಗಮನ ರಹಿತನು ನೋಡಾ ಲಿಂಗೈಕ್ಯನು,ಮಹಾಲಿಂಗಗುರು ಶಿವಸಿದ್ಧೇಶ್ವರ ಪ್ರಭುವೇ.\n"
}