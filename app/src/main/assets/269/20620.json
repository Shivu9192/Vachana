{
    "id": "/20620", 
    "vachana": "ಧ್ಯಾನಕೆಲ್ಲ \n  ಗುರುವಿನ ಮೂರ್ತಿ ಕಾಣಿರೊ !\nಪೂಜೆಗೆಲ್ಲ \n  ಗುರುವಿನ ಪಾದ ಕಾಣಿರೋ !\nಮಂತ್ರಕೆಲ್ಲ \n  ಗುರುವಿನ ವಾಕ್ಯ ಕಾಣಿರೋ !\nಮುಕ್ತಿಗೆಲ್ಲ \n  ಗುರುವಿನ ಕೃಪೆ ಕಾಣಿರೋ !\nಗುರು ಹೇಳಿದಂತಿಹುದೆ ವೇದಾಗಮಶಾಸ್ತ್ರ ಕಾಣಿರೋ !\nಸಾಕ್ಷಿ :``ಧ್ಯಾನಮೂಲಂ ಗುರೋರ್ಮೂರ್ತಿಃ ಪೂಜಾಮೂಲಂ ಗುರೋಃ ಪದಂಃ |\nಮಂತ್ರಮೂಲಂ ಗುರೋರ್ವಾಕ್ಯಂ | ಮುಕ್ತಿಮೂಲಂ ಗುರೋಃ ಕೃಪಾ ||''\nಎಂದುದಾಗಿ,\nಗುರುಮೂರ್ತಿಯ ಧ್ಯಾನದಲ್ಲಿ ನೀನೇಯಾದೆ,\nಅನ್ಯವ ಧ್ಯಾನಿಸುವ ಅe್ಞನಿ ನೀ ಕೇಳಾ.\nಗುರುಪಾದಪೂಜೆಯ ಮಾಡದೆ ಅನ್ಯಪೂಜೆಯ ಮಾಡುವ\nಅಧಮ ಚಾಂಡಾಲಿ ಮಾನವ ನೀ ಕೇಳಾ.\nಗುರುಮಂತ್ರವ ಜಪಿಸದೆ ಅನ್ಯಮಂತ್ರವ ಜಪಿಸುವ\nಅನಾಮಿಕ ಹೊಲೆಯ ನೀ ಕೇಳಾ.\nಗುರುಕೃಪೆಯ ಪಡೆಯದೆ\nಅನ್ಯದೈವದ ಕೃಪೆಯ ಪಡೆದೆನೆಂಬ ಪಾಪಿ ನೀ ಕೇಳಾ.\nಗುರುಕರುಣ ಕೃಪೆಯ ಪಡೆದರೆ ಹರಿದು ಹೋಹುದು\nನಿನ್ನ ಪೂರ್ವಜನ್ಮದ ಹೊಲೆ.\nಗುರುವನರಿಯದೆ, ಲಿಂಗವನರಿಯದೆ, ಜಂಗಮವನರಿಯದೆ,\nಅನ್ಯದೈವ ಕೊಟ್ಟಿತೆಂದು ಅನ್ಯವ ಹೊಗಳಿದರೆ\nಎಂದೆಂದಿಗೂ ಭವಹಿಂಗದೆಂದಾತನಮ್ಮ ಪರಮಗುರು ಪಡುವಿಡಿ ಸಿದ್ಧಮಲ್ಲಿನಾಥಪ್ರಭುವೆ. \n"
}