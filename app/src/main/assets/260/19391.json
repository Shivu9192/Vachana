{
    "id": "/19391", 
    "vachana": "ರಜೋಗುಣದಿಂದ ಶಕ್ತಿಲಯವು,\nತಮೋಗುಣದಿಂದ ಯುಕ್ತಿಲಯವು,\nಸತ್ವಗುಣದಿಂದ ರಕ್ತಿಲಯವು.\nಅಂತಪ್ಪ ರಜೋಗುಣವೇ ಪೃಥ್ವಿಯು,\nತಮೋಗುಣವೇ ವಾಯುವು,\nಪೃಥ್ವಿಯಲ್ಲಿ ಅಗ್ನಿಯು ಹುಟ್ಟಿ,\nತಮೋರೂಪಮಾದ ವಾಯುಜಲಗಳು ಪೃಥ್ವಿಯಗ್ನಿಗಳಲ್ಲಿ ಕೂಡಲು\nರಜೋಗುಣವು ಹೆಚ್ಚುತ್ತಿಹುದು.\nಅಂತಪ್ಪ ಅಗ್ನಿ ವಾಯುಗಳೇಕಮಾಗಿ, ಪೃಥ್ವೀಜಲಗಳೇಕಮಾದಲ್ಲಿ,\nಈ ಪೃಥ್ವಿಯೇ ಮನುಷ್ಯರಿಗೆ ಆಧಾರಮಾಯಿತ್ತು,\nವಾಯುವೇ ದೇವತೆಗಳಿಗೆ ಆಧಾರಮಾಯಿತ್ತು,\nಇವೆಲ್ಲಕ್ಕೂ ಸತ್ವಸ್ವರೂಪಮಾದ ಆಕಾಶವೇ ಕಾರಣಮಾಯಿತ್ತು.\nಮನುಷ್ಯರು ರಜೋರೂಪಮಾದ ಪೃಥ್ವಿಯನಾಶ್ರಯಿಸಿದರಾದಕಾರಣ\nಸ್ವಲ್ಪಕಾಲ ಬಾಳುತ್ತಿರ್ಪರು.\nದೇವತೆಗಳು ತಮೋರೂಪಮಾದ ವಾಯುವನಾಶ್ರಯಿಸಿದ ಕಾರಣ\nದೀರ್ಘಕಾಲ ಬಾಳುತ್ತಿರ್ಪರು.\nಸುಷುಪ್ತಿಯು ಸ್ವಪ್ನದೋಪಾದಿಯಲ್ಲಿ ತೋರುತ್ತಿರ್ಪುದರಿಂದ\nಈ ರಜಸ್ಸಿನಲ್ಲಿ ಕಾಮನೂ ತಮಸ್ಸಿನಲ್ಲಿ ಕಾಲನೂ ತತ್ತದ್ಗುಣಾಧಿದೇವತೆಗಳಾಗಿ,\nಕಾಮನು ಸೃಷ್ಟಿಸಿದ್ದನ್ನು ಕಾಲನು ಸಂಹರಿಸುತ್ತಾ ,\nಕಾಲನು ಸಂಹರಿಸಿದ್ದನ್ನು ಕಾಮನು ಸೃಷ್ಟಿಸುತ್ತಾ ,\nಜೀವನನ್ನು ಭವಕ್ಕೆ ತಂದು ಕೋಟಲೆಗೊಳಿಸುತ್ತಿರ್ಪರು.\nಇಂತಪ್ಪ ರಜೋರೂಪಮಾದ ಪೃಥ್ವಿಯಲ್ಲಿ\nತಮೋರೂಪಮಾದ ಜಲವು ಬೆರೆಯಲು,\nಈ ಎರಡೂ ತಮೋರೂಪಮಾದ ಸ್ಥೂಲಶರೀರಮಾಯಿತ್ತು.\nತಮೋರೂಪಮಾದ ವಾಯುವಿನಲ್ಲಿ ರಜೋರೂಪವಾದ ಅಗ್ನಿಯು\nಬೆರೆಯಲು,\nಇವೆರಡೂ ಸೂಕ್ಷ್ಮಶರೀರಮಾಯಿತ್ತು.\nಸತ್ವಸ್ವರೂಪಮಾದ ಆಕಾಶವೇ ಕಾರಣಶರೀರವು.\nಇಂತಪ್ಪ ಪಂಚಭೌತಿಕಮಾದ ತನುತ್ರಯಂಗಳಲ್ಲಿ\nಆತ್ಮನು ಆಯಾ ಗುಣಂಗಳಲ್ಲಿ ಬದ್ಧನಾಗಿ,\nಸುಖದುಃಖಾನುಭವಕ್ಕೆ ಕಾರಣಮಾಗಿರ್ಪನು.\nಅದೆಂತೆಂದೊಡೆ :\nತಮೋರೂಪಮಾದ ಸೂಕ್ಷ್ಮಶರೀರದಲ್ಲಿ ಅಂತರಾತ್ಮನಾಗಿ,\nರಜೋರೂಪಮಾದ ಸ್ಥೂಲಶರೀರದಲ್ಲಿ ಜೀವಾತ್ಮನಾಗಿ,\nಸತ್ವಸ್ವರೂಪಮಾದ ಕಾರಣಶರೀರದಲ್ಲಿ ಪರಮಾತ್ಮನಾಗಿ ಪ್ರಕಾಶಿಸುತ್ತಿರ್ಪನು.\nಇಂತಪ್ಪ ರಜೋಲಹರಿಯ ಸುರತಾನಂದ,\nತಮೋಲಹರಿಯ ನಿದ್ರಾನಂದ, ಸತ್ವಲಹರಿಯ ಜ್ಞಾನಾನಂದ.\nಅಂತಪ್ಪ ಜ್ಞಾನಾನಂದಲಹರಿಯಲ್ಲಿ ಪರಿಣಾಮಿಸಿ ಪರವಶನಾಗಿರ್ಪಂತೆ ಮಾಡಾಮಹಾಘನ ದೊಡ್ಡದೇಶಿಕಾರ್ಯಗುರುಪ್ರಭುವೆ.\n"
}