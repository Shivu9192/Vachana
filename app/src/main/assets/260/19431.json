{
    "id": "19431", 
    "vachana": "ಘಟ ಮುದಿಸುತಲೆ ಘಟಮುತ್ಪನ್ನವಾಗುವಂತೆ,\nಸಾಕಾರ ಶರೀರಮುದಿಸುತಲೇ ನಿರಾಕಾರಸ್ವಪ್ನಮುತ್ಪನ್ನಮಾಗಿ,\nಬೀಜ ವೃಕ್ಷನ್ಯಾಯದಂತೆ\nಆದ್ಯಂತಂಗಳು ತಿಳಿಯದೆ\nಒಂದಕ್ಕೊಂದು ಕಾರಣಮಾಗಿರ್ಪುದರಿಂ\nಸಾಕಾರದಲ್ಲಿ ಶರೀರವೇ ಜಾಗ್ರಮಾಗಿ, ಭಾವವೇ ಸ್ವಪ್ನಮಾಗಿ ಇಹುದು.\nನಿರಾಕಾರದಲ್ಲಿ ಭಾವವೇ ಜಾಗ್ರಮಾಗಿ\nಸಾಕಾರಶರೀರವೇ ಸ್ವಪ್ನವಾಗಿ ಇಹುದು.\nತಮಸ್ಸಿನಲ್ಲಿ ಸ್ವಪ್ನ ಶರೀರ ಕಾಣಿಸುತ್ತಿಹುದು.\nಜಾಗ್ರದಲ್ಲಿ ಸ್ಥೂಲಶರೀರ ಕಾಣಿಸುತ್ತಿಹುದೆಂತೆಂದಡೆ :\nರಾತ್ರಿಯಲ್ಲಿ ಆಕಾಶವೂ ದಿವದಲ್ಲಿ ಪೃಥ್ವಿಯೂ ಕಾಣಿಸುತ್ತಿಪ್ಪಂತೆ.\nಆ ಸ್ವಪ್ನ ಶರೀರಕ್ಕೂ ಈ ಸ್ಥೂಲ ಶರೀರಕ್ಕೂ\nನಾದ \n  ಕಳಾ ವ್ಯವಹಾರಂಗಳಲ್ಲಿ\nಸಂಬಂಧಮಾಗುತ್ತಿರ್ಪುದೆಂತೆಂದಡೆ :\nಸಾಕಾರವಾದ ಇಂದ್ರಿಯಂಗಳಿಗೂ\nನಿರಾಕಾರವಾದ ಮನಸ್ಸಿಗೂ ಸಂಬಂಧಮಾಗಿರ್ಪಂತೆ.\nಆ ಮನಸ್ಸಿಗೆ ಸುಖದುಃಖಂಗಳು\nಇಂದ್ರಿಯ ಮುಖಂಗಳಿಂದಡಸಿದಲ್ಲಿ\nಈ ಇಂದ್ರಿಯಂಗಳು ದ್ರವಿಸಿ, ಕಂಪಿಸಿ\nಘೋಷಿಸಿ, ನಶಿಸಿ, ಪ್ರಕಾಶಿಸಿ\nಅಹಂಕರಿಸುತ್ತಿರ್ಪಂತೆ.\nಆ ಭಾವಮಯಮಾದ ಸ್ವಪ್ನ ಶರೀರದಲ್ಲಿ\nಈ ಶರೀರಕರ್ಮದಿಂದಲೇ ತೋರುವ\nಸುಖ ದುಃಖಂಗಳು ಈ ಶರೀರಕ್ಕೆ ಸಂಬಂಧಮಾಗಿಹವು.\nಜನನದಲ್ಲಿ ಸ್ಥೂಲಶರೀರವೇ ತಥ್ಯ,\nಮರಣದಲ್ಲಿ ಸ್ವಪ್ನ ಶರೀರವೇ ತಥ್ಯ,\nಈ ಸ್ಥೂಲ ಶರೀರ ಕರ್ಮ ಇಂದ್ರಿಯ ಮುಖಂಗಳಲ್ಲಿ\nಆ ಭಾವಶರೀರಕ್ಕೆ ಲೇಪನಮಾಗುತ್ತಿರ್ಪಲ್ಲಿ,\nಅದು ಸ್ಥೂಲಮಾದಲ್ಲಿ, ಇದು ಲಯಮಪ್ಪುದು.\nಇಂದ್ರಿಯಂಗಳು ಈ ಶರೀರದಲ್ಲಿ ಸಾಕಾರಮಾಗಿ\nಆ ಶರೀರದಲ್ಲಿ ನಿರಾಕಾರಮಾಗಿ ಹೊಂದಿರ್ಪವು.\nಇಂದ್ರಿಯ ಸಂಬಂಧಮಾದ \n  ವ್ಯಾಪಾರಂಗಳು\nಮನಸ್ಸಹೊಂದಿ ಅನುಭವಕ್ಕೆ ಬರುತ್ತಿರ್ಪಂತೆ\nಶರೀರಸಂಬಂಧವಾದ ಪುತ್ರ ಕರ್ಮಂಗಳು\nಪರದಲ್ಲಿ ಸ್ವಪ್ನರೂಪಮಾದ ಕಾರಣ\nಶರೀರಕ್ಕೆ ಅನುಭವನೀಯಮಾಗಿ ಇಹುದು.\nಆಕಾಶದಲ್ಲಿ ಇರ್ಪ ಸೂರ್ಯಪ್ರಭೆಯಿಂ\nಪೃಥ್ವಿ ಪ್ರಕಾಶಮಾಗಿರ್ಪಲ್ಲಿ\nಅದೇ ಪೃಥ್ವಿಯಲ್ಲಿರ್ಪ ರಸಪಾನಂಗಳಂ ಮಾಡಿ\nಅದೇ ಜಡಮಯಮಾದ ಮೇಘಮಾದಲ್ಲಿ\nಪೃಥ್ವಿ ಆಕಾಶಂಗಳೊಂದಕ್ಕೊಂದು ಕಾಣಿಸದಿರ್ಪಂತೆ\nಭಾವ ಶರೀರವ ಹೊಂದಿ ತೇಜೋಮಯವಾಗಿ\nಭ್ರಮಿಸುತಿರ್ಪ ಜೀವನ ಪ್ರಕಾಶದಲ್ಲಿ\nಜಾಗ್ರ ಸ್ವಪ್ನಂಗಳೊಂದೆಯಾಗಿಪ್ಪವು.\nಈ ಶರೀರದಲ್ಲಿ ಇಪ್ಪ ಅಶನಾದಿ ರಸಂಗಳ\nಆ ತೇಜಸ್ಸು ಕೊಂಡಲ್ಲಿ ಅದೆ ಜಡರೂಪಮಾದ ತಮಸ್ಸಾಗಿ\nಜೀವನ ಸ್ಥೂಲ ಕಾಣಿಸದೆ ಜೀವನು\nಕಾರಣದಲ್ಲೆ ವರ್ತಿಸುತ್ತಿಹನು.\nಆ ಮೇಲೆ ವ್ಯಾನವಾಯುಮುಖದಿಂ\nಶರೀರಕೂಪಂಗಳಲ್ಲಿ ಆ ರಸವು ವಿಸರ್ಜನದಲ್ಲಿ\nಆವರಣವಳಿದು ಜಾಗ್ರಮಾಗುತ್ತಿರ್ಪುದು.\nಅಂತಪ್ಪ ಸುಷುಪ್ತಿಯ ಹೊಂದಿರ್ಪ ಜೀವನಿಗೆ\nಉಪಾಧಿಯಿಂ ಜಾಗ್ರಮುದ್ಭವಿಸುವದೆಂತೆಂದಡೆ :\nಪೃಥ್ವಿರೂಪಮಾದ ವಾಸನೆಯಿಂ ಜಾಗ್ರಮುದಿಸದು,\nವಾಯುರೂಪಮಾದ ಸ್ಪರ್ಶನದಿಂದಲು\nಆಕಾಶರೂಪಮಾದ ಶಬ್ದದಿಂದಲು\nಮುಗುಲು ಹರಿದು ಜಾಗ್ರಮುದಿಸುತ್ತಿರ್ಪುದು.\nಶರೀರದಲ್ಲಿ ಸಾಕಾರರೂಪಮಾದ ಇಷ್ಟಲಿಂಗ,\nಕಾರಣದಲ್ಲಿ ವಿವೇಕರೂಪಮಾದ ಭಾವಲಿಂಗ,\nಸೂಕ್ಷ್ಮದಲ್ಲಿ ಮಂತ್ರರೂಪಮಾದ ಪ್ರಾಣಲಿಂಗ,\nಭಜಿಸಿದಲ್ಲಿ, ಆ ಸೂಕ್ಷ್ಮದಲ್ಲಿರ್ಪ ತಮಸ್ಸೆಂತಳಿವುದೆಂದಡೆ :\nವಿಷಯರೂಪಮಾದ ತಮಸ್ಸು\nಮಂತ್ರದಿಂದೆಂತಳಿವುದೊ ಅಂತಳಿದಲ್ಲಿ\nಸಾಕಾರ ನಿರಾಕಾರಂಗಳೊಂದೆಯಾಗಿ,\nಜನನ ಮರಣ ಭ್ರಾಂತಿಯಡಗಿ\nಇದ್ದಂತಿರ್ಪ ಸ್ಥಿತಿಯೆ ಮಹಾಲಿಂಗ.\nಅಂತಪ್ಪ ಮಹಾಲಿಂಗವೆ ನಾನಾಗಿರ್ಪ\nನಿಜಾನಂದ ಸುಖವನೆನಗಿತ್ತು ಸಲಹಾಮಹಾಘನ ದೊಡ್ಡದೇಶಿಕಾರ್ಯ ಪ್ರಭುವೆ.\n"
}