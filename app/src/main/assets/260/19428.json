{
    "id": "19428", 
    "vachana": "ಕಾಮವೆಂತು ಗುಹ್ಯದಲ್ಲಿ ಚಲನವೋ\nಕ್ರೋಧವಂತು ಜಿಹ್ವೆಯಲ್ಲಿ ಚಲನ.\nಸ್ಖಾಲಿತ್ಯದಲ್ಲಿ ಅಪವಿತ್ರವಾದ ಶರೀರಮೆಂತು ಸ್ನಾನಯೋಗ್ಯವೋ\nಕ್ರೋಧ ಸ್ಖಲನಕಾಲದಲ್ಲಿ ಸೂಕ್ಷ್ಮ ಶರೀರ ಮಂತ್ರ[ಸ್ನಾನ]ಯೋಗ್ಯ.\nಇಂತು ಕಾಮ ಕ್ರೋಧಾದಿ ಷಡ್ವರ್ಗಂಗಳು\nಸಕಲ ಗುಣಂಗಳು ಬೇರೆ ಬೇರೆ ತಂದು\nರೂಪ ಭಾವಂಗಳನ್ನು ಶರೀರಮುಖದಲ್ಲಿ ತೋರುತ್ತ\nಜೀವನನಾವರಿಸಿರ್ಪವೆಂತೆಂದರೆ :\nಲಹರಿಯ ಕೊಂಡಲ್ಲಿ ಪಿಶಾಚ ಗ್ರಹಣದಲ್ಲಿ\nರೋಗೋಲ್ಬಣದಲ್ಲಿ ತಲ್ಲಕ್ಷಣಂಗಳು\nತೃಟಿ ಕಾಲವು ಎಡೆಬಿಡದೆ ಆಚ್ಛಾದಿಸಿರ್ದುದರಿಂ\nಆ ವಸ್ತುವಿನಲ್ಲಿ \n  ಪ್ರಕಾಶ ಕಾಣಿಸದೆ\nಆವರಣ ಮುಖದಿಂ ಭಿನ್ನ ಜೀವನಾಗಿರ್ಪುದು.\nಅಂತಪ್ಪ ಜೀವನ ಕರಣವೆ ಮನ.\nಆ ಮನದಲ್ಲಿ ಹುಟ್ಟಿ ಜೀವನಲ್ಲಿ ಹೊಂದಿ\nಸ್ವ ಪ್ರಕಾಶ ವಿವೇಕದಲ್ಲಿ ಲಯವ ಹೊಂದುತಿರ್ಪುದು.\nಅದರಿಂ ಮನೋ ಲಯಕ್ಕೆ ಆವರಣ ನಷ್ಟ.\nಆವರಣ ನಷ್ಟವೆ ಸ್ವ [ಪ್ರ]ಕಾಶ.\nಅಂತು ಸ್ವಪ್ರಕಾಶ ಮನೋಗುಣಂಗಳಿಂ\nನಷ್ಟವಾಗಿ ಕಾಣಿಸದೆ \n  ಮೈಯ್ಯುಂಡ ಪುರುಷನು\nಆ ಲಹರಿಯಿಳಿದು ಸ್ವಭಾವಮಾಗಿರ್ಪುದೆ ವೇದನೆಯಾಗಿರ್ಪಂತೆ,\nಆವರಣವೆ ಅನುಭವಮಾಗಿರ್ಪ ಜೀವನು\nಆವರಣ ಲಯಮಪ್ಪ ತೂರ್ಯಾವಸ್ಥೆಯೆ\nಮರಣವೇದನೆಯಾಗಿರ್ಪುದು.\nಅದು ತನ್ನ ಸ್ವಭಾವವೆಂದು ತಿಳಿದು\nನಿಜವ ಹೊಂದದೆ ಆವರಣ ಮುಖದಲ್ಲಿ ಬೀಳುತಿರ್ಪ\nಭವವನನುಭವಿಸುತ್ತಿರ್ಪುದು.\nಅಂತು ಪರಮನೆ ತನ್ನಿಂದಲೆ ಸೃಷ್ಟಿಸ್ಥಿತಿಗಳಧಿಕಮಾಗಿ\nಅವೆ ತನಗೆ ಆವರಣಂಗಳಾಗಿ ಇರ್ಪವು.\nಶಕ್ತಿ ರಹಿತವಾದ ಬಾಲ್ಯದಲ್ಲಿ ಶರೀರ ಪವಿತ್ರಮಾಗಿರ್ಪಂತೆ\nಆ ಶಕ್ತಿ ಬಲಿಯೆ ಶರೀರ ಮಪವಿತ್ರಮಾಗಿ,\nಕರ್ಮಮುಖದಲ್ಲಿ ಬೀಳುತ್ತಿರ್ಪುದರಿಂ\nಆ ಶಕ್ತಿಯಪವಿತ್ರ, ಆ ಶಿವನೆ ಪವಿತ್ರ.\nಆವರಣರೂಪಮಾದ ಸಾಕಾರದಲ್ಲಿ\nಶಕ್ತಿಯದಲ್ಲದೆ ನಿರಾಕಾರದಲ್ಲಿ ತಾನೊಬ್ಬನೆ.\nಸಾಕಾರದಲ್ಲಿ ತಾನೈದು ಬಗೆಯಾಗಿ,\nತಾ ಧರಿಸಿರ್ಪ ಶಕ್ತಿ ಮೂರು ಬಗೆಯಾಗಿ,\nಸೃಷ್ಟಿ ಸ್ಥಿತಿ ಸಂಹಾರಮುಳ್ಳ ಮುಮ್ಮೊನೆಯುಳ್ಳ ಶಕ್ತಿಯಂ\nಪರಿಗ್ರಹಿಸಿ ತಾ ಚೈತನ್ಯರೂಪನಾಗಿ\nಆ ಶಿವನು ಪರಿಗ್ರಹಿಸಿದಲ್ಲಿ ಚೈತನ್ಯಮಾಗಿ\nಬಿಟ್ಟಲ್ಲಿ ಜಡಮಾಗಿ ಆ ವಸ್ತುವಿನ ಆಧೀನಮಾಗಿರ್ಪುದು.\nಅಂತಪ್ಪ ಸೃಷ್ಟಿ ಸ್ಥಿತಿ ಸಂಹಾರ ಶಕ್ತಿಯುಳ್ಳ ಶಿವನೆ ಪರಬ್ರಹ್ಮ .\nತನ್ನ ಶಕ್ತಿ ಮೂರು ಭೇದಮಾಗಿ\nತಾನೈದು ಭೇದಮಾಗಿರ್ಪುದೆ ಅಷ್ಟಮೂರ್ತಿತ್ವದಳರೂಪಮಾಗಿಹುದು\nನಿರಾಕಾರ ವಿಕಸನವೆ ಸಾಕಾರ\nಸಂಕುಚಿತವೆ ನಿರಾಕಾರ ತಾಂ\nನಿರಾಕಾರಮಹಲ್ಲಿ ಸೃಷ್ಟಿ ಸಂಹಾರರೂಪಮಾದ\nಐಶ್ವರ್ಯ ಶಕ್ತಿಗಳು ಮಿಥ್ಯಮಾಗಿ\nಆ ವಿವೇಕ ಶಕ್ತಿ ತಾನೆ ಶಿವನಾಗಿರ್ಪುದು.\nಸರಸ್ವತಿಯೆ ಶಿವನಸ್ವರೂಪವೆಂತೊ,\nಅಂತು ರುದ್ರನೆ ಪರಬ್ರಹ್ಮಮೆಂಬುದು ನಿಜ.\nವಿವೇಕವೆ ಶಿವನು, ಶಿವನೆ ವಿವೇಕಮಾಗಿರ್ಪುದರಿಂ\nಸರ್ವಜ್ಞನೆ ಶಿವನಾದನು.\nವಿವೇಕವೆಂದರೆ ವಿವಿಚ್ಯ ಜ್ಞಾನ.\nಆ ವಿವೇಕದಿಂದಲೇ ಸಕಲವು ಸೃಷ್ಟಿ ಸ್ಥಿತಿ ಸಂಹಾರಗಳಾಗಿರ್ಪವು.\nಆ ವಿವೇಕವೆ \n  ಅಗ್ನಿಯುಪಾಧಿಯ ಹೊಂದಿ\nಅ[ದ]ರಕೊಡ್ಡಿ ಪ್ರಕಾಶಿಸುತ್ತಿರ್ಪಂತೆ\nವಿವೇಕ ಕರ್ಮವ ಹೊಂದಿ ಜೀವರೂಪಮಾಗಿ\nಅದರ ಕೊಡ್ಡಿ ಪ್ರಕಾಶಿಸುತ್ತಿಹುದು.\nಆ ಜಡರೂಪಮಾದ ಕರ್ಮದಲ್ಲಿ\nಚೈತನ್ಯರೂಪಮಾಗಿ ತಾನು ಪ್ರಕಾಶಿಸುತ್ತಿರ್ಪುದರಿಂ\nಸರ್ವಗತನೆಂಬುದು ಸಹಜಮಾಯಿತ್ತು\nಆವರಣಮಳಿದಲ್ಲಿ ಉಪಾಧಿಯಳಿದ ತೇಜಸ್ಸು\nಸೂರ್ಯನೊಳೈಕ್ಯಮಪ್ಪಂತೆ,\nಉಪಾಧಿಯಳಿದ ವಿವೇಕ ಶಿವನೊಳಗೆ ಐಕ್ಯಮಪ್ಪಲ್ಲಿ\nಭೇದಮಲ್ಲದೆ, ಲಯಮಿಲ್ಲದೆ ಮಹಪ್ರಕಾಶದಲ್ಲಿ ಬೆರದು\nಪ್ರಕಾಶಿಸುತ್ತ ಪುನಃ ಕರ್ಮಕ್ಕೆ ಬಾರದೆ\nಮಹದಲ್ಲೆ ಪ್ರಕಾಶಿಸುತ್ತಿರ್ಪುದೆ ಮೋಕ್ಷವಾದುದರಿಂ\nಸೃಷ್ಟಿ ಸಂಹಾರಂಗಳೆ ತಂತು\nಭೇದಾ ಭೇದಂಗಳೆರಡೂ ಮಿಥ್ಯ.\n"
}