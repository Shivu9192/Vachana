{
    "id": "19424", 
    "vachana": "ಈಶಾನ್ಯ ಕರಕಮಲ ಕೈಲಾಸ ಸ್ಥಾಯಿಯಾಗಿರ್ಪ\nಲಿಂಗಮೆಂಬ \n  ಮಂತ್ರದಿಂದಾವಾಹನಕ್ಕೆ ಬಂದು\nವಾಸನೆಯಲ್ಲುಪಸಂಹಾರಮಾಗಿರ್ಪುದು.\nಆ ವಾಸನೆಯೇ ಜ್ಞಾನರೂಪಮಾಗುತ್ತಿರ್ಪುದೆಂತೆಂದಡೆ :\nಪೂರ್ವ ಕರ್ಮವಾಸನೆಯು ಇಹದಲ್ಲಿ\nಜ್ಞಾನರೂಪಮಪ್ಪಂತೆ\nಆ ಲಿಂಗಕ್ಕೆ ಸ್ಪರ್ಶನದಲ್ಲಿ ಆವಾಹನ,\nನೇತ್ರದಲ್ಲಿ ಉಪಸಂಹಾರ\nಶ್ರೋತ್ರದಲ್ಲಿ ಆವಾಹನ, ಮನದಲ್ಲಿ ಉಪಸಂಹಾರ.\nಮಂತ್ರಮುಖದಲ್ಲಿ ಕೂಡಿ\nವಾಸನಾಮುಖದಲ್ಲಿ ಹೃದಯದಲ್ಲಿ ಪ್ರಕಾಶಿಸುತ್ತಿರ್ಪುದೆ ಪ್ರಾಣಲಿಂಗ.\nಸ್ಪರ್ಶನ ಕ್ರಿಯಾ ಮುಖದಲ್ಲಿ ಕೂಡಿ\nನೇತ್ರವಿಷಯಮಾಗಿ ಕಣ್ಣಿನಲ್ಲಿ ಕಟ್ಟಿದಂತಿರ್ಪುದೆ ಇಷ್ಟಲಿಂಗ.\nಶ್ರೋತ್ರ ವಿಷಯದಲ್ಲಿ ಕೇಳಿ\nಆ ಲಿಂಗದ ಮನದಲ್ಲಿ ವಿಚಾರಿಸುತ್ತಿರ್ಪುದೇ ಭಾವಲಿಂಗ.\nಮಂತ್ರವಾಸನೆಯುಳ್ಳುದೆ ಗುರು,\nಕ್ರಿಯಾರೂಪುಳ್ಳುದೆ ಲಿಂಗ,\nತತ್ವವಿಚಾರಮುಳ್ಳುದೆ ಜಂಗಮ.\nಗುರುಮಂತ್ರದಲ್ಲಿ ಹುಟ್ಟಿ ಆಚಾರ ಹೊಂದಿರ್ಪುದೆ ಪ್ರಾಣಲಿಂಗ.\nಜಂಗಮಕರ್ಮದಲ್ಲಿ ಹುಟ್ಟಿ ಶಿವನಲ್ಲಿ ಹೊಂದಿರ್ಪುದೆ ಇಷ್ಟಲಿಂಗ.\nಪ್ರಸಾದದಲ್ಲಿ ಹುಟ್ಟಿ ಮಹದಲ್ಲಿ ಹೊಂದಿರ್ಪುದೆ ಭಾವಲಿಂಗ.\nಆಚಾರವಾಸನೆಯಲ್ಲಿ ನಿಜಮಹದ್ವಿಚಾರದಲ್ಲಿ\nಜ್ಞಾನಕ್ರಿಯಾ ರೂಪದಲ್ಲಿ ಆನಂದ.\nಇಂತಪ್ಪ ಜ್ಞಾನಾನಂದದಿಂ ನಿಜವಾಸನೆಯನೆ\nಜೀವನನುಭವಿಸುತ್ತಿರ್ಪುದರಿಂ\nವಾಸನೆಯೇ ಸತ್ಯಮಾಯಿತ್ತು.\nಇಂತೊಂದು ಲಿಂಗವೆ ಇಷ್ಟದಿ ನವಪ್ರಕಾರದಲ್ಲಿ ಹೆಚ್ಚಿ,\nಆ ಲಿಂಗದೊಳಗೆ ಬೆರದಲ್ಲಿ\nಆ ಒಂಬತ್ತು ಶೂನ್ಯಮಾಗಿ, ಒಂದು ನಿಜಮಾಗಿ,\nಆ ಒಂಬತ್ತಕ್ಕೆ ಆ ಒಂದೆ ಚೈತನ್ಯವಾಗಿ,\nಆ ಒಂದಕ್ಕೆ ಆ ಒಂಬತ್ತೆ ಆಧಿಕ್ಯವಾಗಿ,\nಆ ಒಂಬತ್ತರೊಳಗೆ ಬೆರದು\nಒಂದು ಹತ್ತಾಗಿರ್ಪುದೆಂತೆಂದಡೆ;\nಆ ಲಿಂಗವೆ ತನ್ನ ಇಷ್ಟ ಪದಾರ್ಥದೊಳಗೆ ಬೆರದಲ್ಲಿ [ಅದೆ] ಇಷ್ಟಲಿಂಗ. \nಜೀವನೊಳಗೆ ಸಂಬಂಧಿಸಿದಲ್ಲಿ ಅದೆ ಪ್ರಾಣಲಿಂಗ.\nಭಾವದೊಳಗೆ ಕೂಡಿದಲ್ಲಿ ಅದೆ ಭಾವಲಿಂಗ.\nವಾಸನಾಮುಖದಲ್ಲಿ ಕೂಡಿದಲ್ಲಿ ಅದೆ ಆಚಾರಲಿಂಗ.\nಮಂತ್ರರುಚಿಯಲ್ಲಿ ಸಂಬಂಧಿಸಿದಲ್ಲಿ ಅದೆ ಗುರುಲಿಂಗ.\nರೂಪಿನಲ್ಲಿ ವೇದಿಸಿದಲ್ಲಿ ಅದೇ ಶಿವಲಿಂಗ.\nಸ್ಪರ್ಶನದಲ್ಲಿ ಪ್ರಸನ್ನವಾದಲ್ಲಿ ಅದೆ ಜಂಗಮಲಿಂಗ.\nಶಬ್ದದೊಳಗೆ ನೆರದಲ್ಲಿ ಅದೆ ಪ್ರಸಾದಲಿಂಗ.\nಮನದಲ್ಲಿ ಸಮರಸಮಾದಲ್ಲಿ ಅದೆ ಮಹಾಲಿಂಗ.\nಇಂತಪ್ಪ ಲಿಂಗವೆ \n  ಪ್ರಪಂಚದಲ್ಲಿ\nತಾನೊಂಬತ್ತು ಬಗೆಯಾಗಿ ತೋರಿ,\nಆ ಒಂಬತ್ತು ಶೂನ್ಯಮಾಗಿ, ಆ ಒಂದೇ ನಿಜಮಾಗಿ,\nದಶಾಧಿಕ್ಯದಿಂದನಂತಂಗಳಾಗಿ ತೋರುತ್ತಿರ್ಪ\nಮಹತ್ತು ಮಹವಾಗಿರ್ಪ ಲಿಂಗಮಹಿಮೆಯಿಂ\nಇಷ್ಟದಲ್ಲಿ ಸ್ಥೂಲವಡಗಿ, ಪ್ರಾಣದಲ್ಲಿ ಸೂಕ್ಷ್ಮವಡಗಿ,\nಭಾವದಲ್ಲಿ ಕಾರಣವಡಗಿ\nಸೃಷ್ಟಿ ಸ್ಥಿತಿ ಸಂಹಾರಂಗಳುಡುಗಿ,\nಪುಷ್ಪವಾಸನೆಯೂ ತಿಲತೈಲವೂ ಬೆರದು\nಅಭೇದ ಪ್ರಕಾಶವಾಗಿ ಮರಳುದಲೆಯಿಲ್ಲದಿರ್ಪಂತೆ,\nಲಿಂಗವಾಸನೆಯೊಳಗೆ ಅಂಗಕಳೆಯಾಗಿರ್ಪತೆ\nಜೀವನು ಬೆರದು ಭೇದದೋರದಿರ್ಪುದೆ ಲಿಂಗೈಕ್ಯ ಕಾಣಾಮಹಾಘನ ದೊಡ್ಡ ದೇಶಿಕಾರ್ಯಪ್ರಭುವೆ.\n"
}