{
    "id": "19433", 
    "vachana": "ಆತ್ಮಾಂಶವೆ ಚೈತನ್ಯ\nಅಂತಃಕರಣಾದಿ \n  ಲೋಕದ್ವಿಕಾರ.\nಆ ಚೈತನ್ಯದಿಂ ಶಕ್ತಿ ಪ್ರಕಟನಮಾದಂತೆ\nಆತ್ಮನಿಂದಾಕಾಶ ಪ್ರಕಟನಮಪ್ಪುದು.\nಆ ಶಕ್ತಿಯಿಂ ಕರ್ಮಮುತ್ಪನ್ನಮಪ್ಪಂತೆ\nಆಕಾಶದಿಂ ವಾಯುವುತ್ಪನ್ನಮಪ್ಪುದು.\nಆ ಕರ್ಮದಿಂ ಧರ್ಮ ಜನಿಸುವಂತೆ,\nವಾಯುವಿಂದಗ್ನಿ ಜನಿಸುತ್ತಿಪ್ಪುದು.\nಆ ಧರ್ಮದಿಂ ಫಲಮುದಿಸುವಂತೆ\nಅಗ್ನಿಯಿಂ ಜಲಮುದಿಸುತ್ತಿಪ್ಪುದು.\nಆ ಫಲದಿಂದನುಭವ ಪ್ರತ್ಯಕ್ಷಮಾದಂತೆ\nಜಲದಿಂ ಪೃಥ್ವಿ ಪ್ರತ್ಯಕ್ಷಮಪ್ಪುದು.\nಆ ಅನುಭವದಲ್ಲಿ ಸುಖದುಃಖಂಗಳುದ್ಭವಿಸುವಂತೆ\nಪೃಥ್ವಿಯಲ್ಲಿ \n  ಜಂಗಮಂಗಳುದ್ಭವಿಸುವವು.\nಆ ಸುಖದುಃಖಂಗಳಲ್ಲಿ ಸ್ವರ್ಗ ನರಕಂಗಳುತ್ಪನ್ನಮಪ್ಪಂತೆ\nಆ \n  ಜಂಗಮಂಗಳಲ್ಲಿ\nಆಹಾರ ಮೈಥುನಂಗಳುತ್ಪನ್ನಮಪ್ಪವು.\nಅವೇ ಆವಾಹನ ವಿಸರ್ಜನ.\nಅಂತಪ್ಪ ಆವಾಹನ ವಿಸರ್ಜನೆಯೇ\nಹಂಸರೂಪಮಾದ ಚೈತನ್ಯ.\nಅಂತಪ್ಪ ಚೈತನ್ಯರೂಪವಾದ ಶಿವನು\nಸ್ವಶಕ್ತಿ ಪ್ರಕಟನ ನಿಮಿತ್ಯ\nಆಹಾರಮುಖಕ್ಕೆ ಪ್ರಪಂಚವ ಸಂವಹರಿಸುತ್ತಿರ್ಪಂತೆ,\nಆಕಾಶ ಪ್ರಕಟನ ನಿಮಿತ್ಯ\nಆತ್ಮನು ಪ್ರಪಂಚವ ಸಂಹರಿಸುತ್ತಿರ್ಪನು.\nಜೀವನು ಸ್ವಧರ್ಮವನಾಶ್ರಯಿಸಿ ತೊಳಲುತ್ತಿರ್ಪಂತೆ\nಆತ್ಮನು ತೇಜೋಧರ್ಮವನಾಶ್ರಯಿಸಿ\nವ್ಯವಹರಿಸುತ್ತಿರ್ಪನು.\nಆ ಧರ್ಮಪದ ವಿಕ್ಷೇಪಣೆಯೇ ಕಾಲ,\nಆ ಕಾಲವೇ ಸಂಹಾರ ಹೇತು.\nಅಂತಪ್ಪ ಧರ್ಮವೇ ಬಸವ ನಾಮಾಂಕಿತಮುಳ್ಳ\nಮಹಾಗುರು.\nಅಂತಪ್ಪ ಮಹಾಗುರುವಿನ ಪಾದವಿಡಿದು\nಸೃಷ್ಟಿ ರಜೋರೂಪಮಾಗಿರ್ಪ\nಲಲಾಟಬೀಜಾಕ್ಷರಂಗಳನೊರಸಿ ಕೆಡಿಸಿ\nಆ ಪಾದವ ನನ್ನ ಹೃದಯದಲ್ಲಿ ಬರೆದು ಪಟಲಮಾಡಿದಲ್ಲಿ\nಆ ಕಾಲವಳಿದು ಕಾಲಾತೀತನಪ್ಪುದೆ ನಿಜ.\nಅಂತಪ್ಪ ಸುಖವನೆನಗಿತ್ತು ಸಲಹಾಮಹಾಘನ ದೊಡ್ಡದೇಶಿಕಾರ್ಯ ಪ್ರಭುವೆ.\n"
}