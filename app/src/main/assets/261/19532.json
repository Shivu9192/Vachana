{
    "id": "/19532", 
    "vachana": "ಸತ್ತುಚಿತ್ತಾನಂದ ನಿತ್ಯಪರಿಪೂರ್ಣಾನುಭವಿಯಾದ\nನಿಜಜಂಗಮ ಲಿಂಗಶರಣ ನಿಂದ ನಿಲುಕಡೆಯ ಇರವೆಂತೆಂದೊಡೆ :\nಕಾಯ \n  \n  ಮೊದಲಾದ\nಕರಣೇಂದ್ರಿಯವಿಷಯಾದಿಗಳೆಲ್ಲ ಒಬ್ಬುಳಿಯಾಗಿ,\nನಿಜಮೋಕ್ಷಸ್ವರೂಪ ಭಕ್ತವಿರಕ್ತಸ್ಥಲದ ವರ್ಮಮಂ\nಪೂರ್ವಪುರಾತನ ನೂರೊಂದು ವಿರಕ್ತರು,\nನೂತನ ಪುರಾತನ ಗಣಸಮೂಹವೆಲ್ಲ\nಪರಮಪಾತಕಸೂತಕವಿರಹಿತವಾದ\nಮಹದರುವೆಂಬ ಗುರು, ಸರ್ವಾಚಾರವೆಂಬ ಲಿಂಗ,\nಸತ್ಕ್ರಿಯಾಸಮ್ಯಜ್ಞಾನಾನುಭಾವವೆಂಬ ಜಂಗಮಸ್ಥಲವನರಿದವರು\nಲಿಂಗವೆಂಬೆರಡಕ್ಷರ ಸಂಬಂಧವಾದ ಪಿಂಡಬ್ರಹ್ಮಾಂಡಗಳ\nಅನಾಚಾರವ ಕಂಡು ಅವಗಡಿಸಿ ನಿಂದ್ಯನಮಾಡುವುದೆ ಪಾಪದಾಗರ.\nಲಿಂಗವಿದ್ದಸ್ಥಾನವೆಲ್ಲ ನಿಜವೆಂದು, ಅನಾಚಾರವ ಕಂಡು,\nಲಾಂಛನ ವಿಭೂತಿ ರುದ್ರಾಕ್ಷಿಗಳ ನೋಡಿ,\nಭಾವದಲ್ಲಿ ಭರಿತವಿಲ್ಲದೆ ಕೂಡಿ,\nತೀರ್ಥಪ್ರಸಾದಾನುಭಾವಸೇವಿತರೆನಿಸಿ,\nಸ್ತುತಿಮಾಡುವುದೆ ಪುಣ್ಯದಾಗರ.\nಶೈವಮತದವರು ಮೃತ್ತಿಕೆಯ ಲಿಂಗನ ಮಾಡಿ,\nಅಷ್ಟವಿಧಾರ್ಚನೆ ಷೋಡಶೋಪಚಾರದಿಂದರ್ಚಿಸಿ,\nಪುಣ್ಯವ ಪಡೆದು, ಕಡೆಗೆ ಬಿಟ್ಟಲ್ಲಿ ಪಾಪಕೆ ಗುರಿಯಾದಂತೆ,\nಈಗಳಾದರೂ ಗುರುಮಾರ್ಗಾಚಾರಕೋವಿದರು\nಆ ಸತ್ಯವಾದುದ ದೇವರೆಂದು ಪೂಜಿಸಿದೊಡೆ ಒಂದನೆ ಪುಣ್ಯವಯ್ಯ.\nಪೂಜಿಸಿದಂತಾದ್ದು ಅಸತ್ಯವೆಂದು ಬಾಹ್ಯಾಂತರಂಗದಲ್ಲಿ\nಹೊಳೆದೊಡೆ ಎರಡನೆ ಪಾಪವಯ್ಯ.\nಇಂತಪ್ಪ ಪುಣ್ಯಪಾಪವಿರಹಿತನಾಗಿ,\nಶ್ರುತಿಗುರುಸ್ವಾನುಭಾವಕ್ಕೆ ಸನ್ಮತವಾದುದ ಒಡವೆರದು\nಬಳಸಿಬ್ರಹ್ಮ ಉಂಡುಪವಾಸಿಯಾಗಿಯು,\nತನಗೊಂದಾಶ್ರಯವಿಲ್ಲದೆ ತಮ್ಮ ನಿಜವೆ ತನಗಾಶ್ರಯವಾಗಿ,\nನಿರಾಶ್ರಯದಿಂದ \n  ಹೆಣ್ಣು ಮಣ್ಣೆಂಬ\nಭ್ರಾಂತುಭ್ರಮೆಯಳಿದು ಪೂರ್ವಪುರಾತನರೊಳಗೆ\nಘನಲಿಂಗದೇವರು ಗುಮ್ಮಳಾಪುರದ ಗೌರಮ್ಮನವರು ಸಹವಾಗಿ\nಹೋದ ಪರಮವಿರಾಗತಿಯ,\nಅಂದಿಂದೆಂಬ ಸಂದೇಹದ ರಜಗೀಲ ಕಳೆದುಳಿದು,\nಧ್ಯಾನ ಮೌನ ನೇಮ \n  ಸತ್ಯ ಸದುಭಾವಭರಿತನಾಗಿ,\nಗುರುಮಾರ್ಗಾಚಾರ ಸಮ್ಮೋಹಿತರಾದ\nಅಚ್ಚಪ್ರಸಾದಿ ಭಕ್ತ ಜಂಗಮಾಚರಣೆಯೆ ತನಗಂಗವೆನಿಸಿ,\nನಿಚ್ಚಪ್ರಸಾದಿ ಭಕ್ತಜಂಗಮಾಚರಣೆಯೆ ತನ್ನ ತತ್ಪ್ರಾಣವೆನಿಸಿ,\nಸಮಯ ಪ್ರಸಾದಿ ಭಕ್ತಜಂಗಮಾಚರಣೆಯೆ ತನ್ನ ಭಾವವೆನಿಸಿ,\nಗುರುಪ್ರಸಾದವ ಪಡೆದು,\nಲಿಂಗಪ್ರಸಾದಿ ಭಕ್ತಜಂಗಮಾಚರಣೆಯೆ ತನ್ನ ಹಸ್ತಪಾದವೆನಿಸಿ,\nಈ ಮಾರ್ಗವನರಿಯದೆ ಮೂಢಾತ್ಮ ಲಿಂಗದೇಹಿ ಪರಮಪಾತಕರೆಲ್ಲ\nತನ್ನ ವಿಸರ್ಜನತಾಣವೆಂದರಿದು, ಎಚ್ಚರತಪ್ಪದೆ,\nಸಾವಧಾನ ನಡೆನುಡಿಯಿಂದ ಪರನಾದ ಚಿದ್ಬಂದುಸ್ವರೂಪವಾದ\nವಿಭೂತಿ ರುದ್ರಾಕ್ಷಿ ಪ್ರಣಮ ಪಾದೋದಕ ಪ್ರಸಾದಂಗಳ\nಸಾಕಾರವಾದಿಷ್ಟಲಿಂಗಾರೋಪಿತ,\nನಿರಾಕಾರವಾದ ಪ್ರಾಣಲಿಂಗಾರೋಪಿತ\nನಿರವಯವಾದ ಭಾವಲಿಂಗಾರೋಪಿತಂಗಳಿಂದ\nಪರಿಪೂರ್ಣ ಮಿಶ್ರಾರ್ಪಣದೊರ್ಮಾದಿವರ್ಮವರಿದು\nಮೇಲಾದ ಅಯೋಗ್ಯಾತೀತನಾದ ತ್ರಿಕೂಟದ\nಸಂಗಸಮರತಿಯ ಸರ್ವಾವಸ್ಥೆಗಳೆಲ್ಲ ಅಡಿಮೆಟ್ಟಿ\nಯೋಗ್ಯವಾದ ತ್ರಿಕೂಟದ ಸಂಗಸಮರತಿಯ ಸರ್ವಾವಸ್ಥೆಗಳಲ್ಲಗಲದೆ,\nಎಚ್ಚರಂದಳೆದು, ಮೈಮರೆಯದೆ,\nತ್ರಿವಿಧಗುಹ್ಯಸ್ಥಾನವೆಂಬ ತ್ರಿವಿಧಮನೆಯಲ್ಲಿರ್ಪ\nತ್ರಿವಿಧಬಿಂದುಚಲನಾರಹಿತವಾಗಿ,\nತನ್ನ ತಾ ಸಾಕ್ಷಿಯಿಂದ, ನಿಜನಿವಾಸಕ್ಕೆ ತವರುಮನೆಯೆಂದು,\nಗ್ರಾಮಬಂಧನ ನಿಳಯಬಂಧನ ದ್ರವ್ಯಬಂಧನ ಈಷಣತ್ರಯಬಂಧನವೆಂಬ\nಕಾಲಕಾಮಮಾಯಾಸಂಸಾರಸಾಗರವ ದಾಂಟಿ,\nನಿರ್ಮಾಯ ಕಾಲಕಾಮನಿಃಸಂಸಾರಸಾಗರಮಂ ಅತಿಮೋಹವಿಲ್ಲದೆ,\nಲಿಂಗನಿಮಿತ್ಯವಾಗಿ, ಪರಿಣಾಮದಿಂದ ಯೋಗ್ಯವಾದ\nನಿರ್ಮಲ ನಿಃಕಳಂಕ ದ್ರವ್ಯದ ನಿಃಕಳಂಕಮೂರ್ತಿ ತಾನೇ ತಾನಾಗಿ\nವಿರಾಜಿಸುವವರೆ ಚಿತ್ಕಲಾಪ್ರಸಾದಿ ಭಕ್ತಜಂಗಮ ಕಾಣಾನಿರವಯಪ್ರಭು ಮಹಾಂತ ಸಿದ್ಧಮಲ್ಲಿಕಾರ್ಜುನಲಿಂಗೇಶ್ವರ.\n"
}