{
    "id": "19502", 
    "vachana": "ಲೋಕಾರ್ಥದ ಸತಿಪುರುಷರ ಯೋಗ್ಯ ಅಯೋಗ್ಯದ ತೆರನಂತೆ,\nಮಹದರುವೆಂಬ ಶ್ರೀಗುರುಪ್ರಸನ್ನನಾಗಿ,\nಲಿಂಗದಲ್ಲಿ ದೃಷ್ಟಿನಟ್ಟು, ಗುರುಕರುಣವ ಪಡೆದು,\nನಿಜಮುಕ್ತನಾಗಬೇಕೆಂಬ ಮಹಾಜ್ಞಾನತಲೆದೋರುವ ಪರಿಯಂತರವು,\nಸತಿಪುರುಷರಿಗೆ ಬಾಲತ್ವದಲ್ಲಿ ಗುರುವಿತ್ತಲಿಂಗ ಛಿನ್ನಭಿನ್ನವಾದರೆ,\nಆ ಲಿಂಗವ ತೆಗೆದು ಗುರುವಿಗೊಪ್ಪಿಸಿದಲ್ಲಿ,\nಆ ಗುರುದೇವನು ಸೂತ್ರವ ಹರಿಯದೆ\nಮುಂದೆ ಸುಯಿಧಾನದಾಜ್ಞೆಯ ಮಾಡಿ,\nಬಂಧುರವೆನಿಸಿ, ಇಪ್ಪತ್ತೊಂದುಪೂಜೆಯ ಮಾಡದೆ,\nಭಂಡಾರದ ಸೇವಕರಿಂದ ಗೋಮೂತ್ರ ಮೊದಲಾದ ಸಮ್ಮಾರ್ಜನೆ,\nಗೋಕ್ಷೀರ ಮೊದಲಾದ ಪಂಚಾಮೃತ\nಧೂಳಪಾದೋದಕದಿಂದ ಮತ್ತೊಂದು ಲಿಂಗವ ತೊಳೆದು,\nಐದುಪೂಜೆಯೆನಿಸಿ ಪ್ರಸಾದವ ಕೊಡದೆ,\nತೀರ್ಥವೊಂದನೆ ಅರ್ಪಿಸಿ \n  ಸುಯಿಧಾನವ ತಪ್ಪಿದ ಲಿಂಗವ\nಯಾರಾನಾ ಭಕ್ತಗಣಂಗಳು ಲಿಂಗೈಕ್ಯವಾದಾಗ್ಗೆ\nಪ್ರಸಾದ ಪ್ರತಿಪುಷ್ಪದಲ್ಲಿ ಸಮಾಧಿಯೊಳಗೆ\nನಿಕ್ಷೇಪವೆನಿಸುವುದು ಸಾಮಾನ್ಯವು.\nಇದು ಎಲ್ಲಿ ಪರಿಯಂತರವೆಂದಡೆ :\nಆ ಶ್ರೀಗುರುಕರುಣದಿಂದೆ ಭಕ್ತಗಣಸಾಕ್ಷಿಯಾಗಿ,\nಇಪ್ಪತ್ತೊಂದು ಪೂಜೆಗಳೊಳು ಅಂಗವೆ ಸತಿ ಲಿಂಗವೆ ಪತಿಯೆಂದು\nಕಂಕಣವ ಕಟ್ಟಿ ಪರಿಯಂತರವು,\nಎಷ್ಟು \n  ಸುಯಿಧಾನತಪ್ಪಿದರೂ ದೀP್ಷಗುರುಸ್ಥಲಕ್ಕೆ ಸೇರೋತನಕ\nಲಿಂಗಧಾರಣವ ಮಾಡುವುದು, ಶಂಕಿಸಲಾಗದು.\nಗುರುಕರುಣದಿಂದ ಇಪ್ಪತ್ತೊಂದು ಪೂಜೆಯಮಾಡಿ,\nಶುದ್ಧಸಿದ್ಧಪ್ರಸಾದಿಯಾಗಿ, ಶಿವಮಂತ್ರಜಪವ ಮಾಡುವುದು.\nಚಿದ್ಘನಲಿಂಗಾಂಗವರಿದು, ಸತ್ಕ್ರಿಯೆ ಸಮ್ಯಜ್ಞಾನಾಚರಣೆಯಿಂದ\nನಡೆನುಡಿಗಳಿಂ ಪ್ರಮಥಗಣವೊಪ್ಪಿ,\nಪ್ರಸಿದ್ಧಪಾದೋದಕ, ಪ್ರಸಿದ್ಧಪ್ರಸಾದವ ಕೊಂಡು,\nಪ್ರಸಾದಿಯೆನಿಸಿದ ಮೇಲೆ,\nಗುರುವಿತ್ತ ಲಿಂಗ ಭಿನ್ನ ಛಿನ್ನವಾದೊಡೆ ವಿಯೋಗವಾದೊಡೆ,\nಸರ್ವಾಚಾರ ಭಕ್ತ ಮಹೇಶ ಪ್ರಸಾದಿ\nಪ್ರಾಣಲಿಂಗಿ ಶರಣಲಿಂಗೈಕ್ಯಸ್ಥಲದವರು,\nಲಿಂಗಬಾಹ್ಯರು ಪ್ರಸಾದಬಾಹ್ಯರು ಆಚಾರಬಾಹ್ಯರು\nಮೊದಲಾದವರ ಸಮ್ಮುಖದಲ್ಲಿ\nಲಿಂಗಾರ್ಚನಾರ್ಪಣಗಳ ಮಾಡಲಾಗದು.\nಅದೇನು ಕಾರಣವೆಂದಡೆ, ಶಿವಾಗಮಸಾಕ್ಷಿ :\n``ಅರ್ಚನಾದಿ ಕ್ರಿಯಾಕಾಲೇ ಪ್ರಚ್ಛನ್ನಂ ಪಟಮುತ್ತವಂ |\nಪಾಪೀ ಕೋಪೀ ಪರಿಭ್ರಷ್ಟಃ ದುರ್ಮುಖಶ್ಚಾಪ್ಯ ದೀಕ್ಷಿತಃ ||\nಪ್ರಮಾದಾದ್ಧರ್ಶನಂ ಚೈವ ಪೂಜಾಕ್ರಿಯಾರ್ಪಣಂ ತಥಾ |\nತಥಾಪಿ ನಿಷ್ಫಲಂ ಚೇತಿ ನರಕೇ ಕಾಲಮಕ್ಷಯಂ ||''\nಎಂದುದಾಗಿ,\nಹರಗುರುವಾಕ್ಯವ ಮೀರಿ ಮಾಡಿದೊಡೆ,\nಅವರಂತೆ ಕ್ರಿಯಾಬಾಹ್ಯರಪ್ಪುದು ತಪ್ಪದು ಕಾಣಾನಿರವಯಪ್ರಭು ಮಹಾಂತ ಸಿದ್ಧಮಲ್ಲಿಕಾರ್ಜುನಲಿಂಗೇಶ್ವರ.\n"
}