{
    "id": "/19530", 
    "vachana": "ಅನಾದಿಮೂಲಚಿತ್ತುವಿನ ಚಿದಂಶಿಕನಾದ\nಶಿವಯೋಗಸಂಪೂಜ್ಯರಾದವರು,\nತಮ್ಮ ತನುಮನಪ್ರಾಣೇಂದ್ರಿ ಕರಣಕರ್ಕಶವಿಷಯವ್ಯಾಪಾರ\nಭವಘೋರಸಂಸಾರವೆ ತನ್ನ ತಾನಾಗುವದಕ್ಕೆ\nಕಾಲಕಾಮ ಮಾಯಾಪಾಶದ ತೊಡಕೆಂದರಿದು ನಿರಸನಂ ಮಾಡಿ,\nನರಜೀವಸೂತಕಪಾತಕ ರಿಣಭಾರಕರಡಿಮೆಟ್ಟಿ,\nನಡೆನುಡಿ ಒಡಲಗುಣವಳಿದುಳಿದು,\nದೃಢನೈಷ್ಠಾನುಭಾವರ ಸಂಗಸಮರತಿಯಂ ಸಾಧಿಸಿ ಭೇದಿಸುತ್ತ,\nಷಟ್‍ಸ್ಥಲೋಪದೇಶ ಕರತಳಾಮಳಕವಾಗಿ,\nಘನಲಿಂಗಮೆಚ್ಚಿ ನಡೆದು, ಘನಲಿಂಗಮೆಚ್ಚಿ ನುಡಿದು,\nಘನಲಿಂಗಮೆಚ್ಚಿ ಒಡಲೊಂದಾಗಿ ಭೋಗಿಸಿ,\nಅಚ್ಚಪ್ರಸಾದಿ ನಿಚ್ಚಪ್ರಸಾದಿ ಚಿತ್ಕಳಾಪ್ರಸಾದಿಗಳಿಗೆ\nಕಿಂಕುರ್ವಾಣಭೃತ್ಯಭಕ್ತಿ ನಿರ್ವಂಚನತೆಯಳವಟ್ಟು ಭಾವಭರಿತವಾಗಿ.\nಈ ಲೀಲಾಸಮಯದೊರಕದೆಂದು,\nಪರಿಪೂರ್ಣಜ್ಞಾನಾನುಭಾವವ ಸಾಧಿಸುತ್ತ ,\nಸರ್ವಾಚಾರಸಂಪದಮಂ ಗ್ರಹಿಸಿ,\nಸಗುಣಾರ್ಚನಾರ್ಪಣ ನಿರ್ಗುಣಾರ್ಚನಾರ್ಪಣಮಂ ನೆರೆಯರಿದು,\nಚಿತ್ಕಲಾಪ್ರಸನ್ನಪ್ರಸಾದ ಬಳಸಿಬ್ರಹ್ಮ ಬಾಲಬ್ರಹ್ಮದ\nವಿರಾಗತಿಯನರಿದಾಚಾರಮೂರ್ತಿ ನಿಜಜಂಗಮಲಿಂಗದೇವನು,\nತನ್ನ ದಯಾನಂದದಿಂದ ತೆರಹಿಲ್ಲದೆ\nದಿನರಾತ್ರಿಗಳಲ್ಲಿ ಒದಗಿಬಂದೊಡೆ,\nಮಹಾಸಂತೋಷ ಪ್ರೀತಿ ಪ್ರೇಮಾನಂದದಿಂದ,\nಅಚ್ಚಪ್ರಸಾದಿಯಾಚರಣೆಯಂತೆ ಹರುಕಾಗದೆ\nಶೋಧಕತ್ವದಿಂದ ಸದ್ರೂಪು ರುಚಿ ತೃಪ್ತಿದ್ರವ್ಯಮಂ\nಕಠಿಣಗಳ ಕಳೆದುಳಿದು ಮೌನಮಂತ್ರದಿಂದ ಪರಿಪೂರ್ಣಲಿಂಗಾರ್ಪಣದ\nವರ್ಮವರಿದು, ಪರಿಣಾಮತಟ್ಟುವಂತೆ\nಮಿಶ್ರಾರ್ಪಣಮಂ ಸಮರ್ಪಿಸಿ,\nಅವರ ಕರುಣಾನಂದ ಚಿದ್ರೂಪು ರುಚಿ ತೃಪ್ತಿ ಶೇಷೋದಕ\nಪ್ರಸಾದಮಂ ಬೆಸಗೊಂಡು,\nಮತ್ತವರ ತೆರಹಿಲ್ಲದೆ ಚರಣಕಮಲಮಂ\nದರುಶನ ಸ್ಪರಿಶನ ಸಂಭಾಷಣೆ ತೀರ್ಥಪ್ರಸಾದಾನುಭಾವಂಗಳಿಂದ\nಸೂತ್ರದೊಳು ಲೋಲುಪ್ತನಾಗುತ್ತ,\nತನುಮನಕರಣೇಂದ್ರಿಯಗಳಲ್ಲಿ ಅಚ್ಚಪ್ರಸಾದಿಸ್ಥಲವಾಗಿ,\nನಿಜನೈಷ್ಠಾನುಭಾವ ಹೊದ್ದಲ್ಲದೆ ಅಲ್ಲಿಂದ ಜಂಗಮಲಿಂಗದೇವನು\nದಿನದಲ್ಲಿ ಒದಗಿ, ರಾತ್ರಿಯಲ್ಲಿ ಒದಗದಿದ್ದರೆ\nನಿಚ್ಚಪ್ರಸಾದಿಯಂತೆ ಸಂಬಂಧದಾಚರಣೆಯನಾಚರಿಸಿ,\nಸತ್ತುಚಿತ್ತಾನಂದ ನಿತ್ಯಪರಿಪೂರ್ಣವಾಗಿ\nಅಲ್ಲಿಂದ ಶರಣಸತಿ ಲಿಂಗಪತಿಯೆಂಬ ರತಿಕೂಟದಿಂದ,\nಕ್ರಿಯಾಘನಗುರುಲಿಂಗಜಂಗಮಸೂತ್ರವಿಡಿದು,\nಬಂದ ಕ್ರಿಯಾಭಸಿತ ಪ್ರಣಮಪ್ರಕಾಶಂಗಳಂ\nಕಣ್ಮನ ಭಾವ ತುಂಬಿ ತುಳುಕಾಡುತ್ತ ,\nದಿನರಾತ್ರಿಗಳೆಂಬ ಸಂದುಸಂಶಯವಳಿದು,\nಕರ ಮನ ಭಾವದ ಕೊನೆಮೊನೆಯೊಳಗೆ\nಬೆಳಗುವ ಮಹಾಜ್ಯೋತಿಯೊಡಗೂಡಿ, ಸಂಬಂಧದಾಚರಣೆಯನಗಲದೆ,\nಪರಿಪೂರ್ಣ ಮಹಾಘನ \n  ಪಾದೋದಕ ಪ್ರಸನ್ನಪ್ರಸಾದಪ್ರಣಮಕೂಟಂಗಳಿಂದೆ\nಕ್ರಿಯಾಲೀಲೆಯ ಸಮಾಪ್ತಮಾಡಬಲ್ಲಾತನೆ,\nಜ್ಯೋತಿ ಜ್ಯೋತಿ ಕೂಡಿ ಬಯಲ ಸೇರಿದಂತೆ,\nಶರಣನ ಲಿಂಗಸಂಗಸಮರಸೈಕ್ಯ\nಸಮಯಪ್ರಸಾದಿಯ ಸ್ಥಲದಿರವು ಕಾಣಾನಿರವಯಪ್ರಭು ಮಹಾಂತ ಸಿದ್ಧಮಲ್ಲಿಕಾರ್ಜುನಲಿಂಗೇಶ್ವರ.\n"
}