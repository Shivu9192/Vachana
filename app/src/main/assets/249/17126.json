{
    "id": "17126", 
    "vachana": "ಸರ್ವ ಶಾಸ್ತ್ರೋಪಾಧಿಯಿಂದ ಬೇರೊಂದನಾಶ್ರೈಸಿ\nಅರಿದಿಹೆನೆಂಬ ಉಪಮೆಯಳಿದು,\nಸ್ವಾನುಭವಸಿದ್ಧಿಯಿಂದ ತನ್ನ ಸ್ವರೂಪವ ತಾನರಿದು\nಅರಿದೆನೆಂಬ ಅರಿವಿನ ಮರವೆಯ ಕಳೆದು,\nವರ್ಣಾಶ್ರಮಂಗಳಾಚಾರಂಗಳ ಮೀರಿದ ಶಿವಯೋಗಿಯೇ\nವೇದವಿತ್ತಮನು, ವೇದವಿತ್ತಮನು.\nಆತನೆಲ್ಲರ ಅಜ್ಞಾನವ ತೊಳೆದು ನಿಜಮುಕ್ತರ ಮಾಡುವ\nಕರುಣಾಕರನು.\nಆ ಮಹಾತ್ಮನೇ ಸರ್ವಪ್ರಪಂಚಿನ\nಉತ್ಪತ್ತಿ ಸ್ಥಿತಿ ಲಯಂಗಳಿಗೆ ಕಾರಣನಾದಾತನು.\nಆ ಯೋಗಿ ಶರಣನೇ ಸಚ್ಚಿದಾನಂದ\nಪರಮ ಸಾಯುಜ್ಯರೂಪನು.\nಆ ಮಹಾಪುರುಷನೇ ಸಾಲೋಕ್ಯಾದಿ ಸಮಸ್ತ ಮುಕ್ತಿಯ\nಕೊಡುವಾತನೂ ಆಗಿ,\nಪರಿಪೂರ್ಣ ಭಾವದಿಂದನಿಜಗುರು ಸ್ವತಂತ್ರ ಸಿದ್ಧಲಿಂಗೇಶ್ವರನಾಗಿ ತೋರುತ್ತಿಹನು.\n"
}