{
    "id": "/16977", 
    "vachana": "ರೂಪು ಕುರೂಪುಗಳನು,\nಲಿಂಗ ನೋಡಿದಡೆ ನೋಡುವನು,\nಲಿಂಗ ನೂಕಿದಡೆ ತಾ ನೂಕುವನು.\nಶಬ್ದಾಪಶಬ್ದಂಗಳನು\nಲಿಂಗ ಕೇಳಿದಡೆ ಕೇಳುವನು, ಲಿಂಗ ತಾ ನೂಕಿದಡೆ ನೂಕುವನು.\nಸುರಸ ಕುರಸಂಗಳನು\nಲಿಂಗ ಸವಿದಡೆ ಸವಿವನು, ಲಿಂಗ ನೂಕಿದಡೆ ತಾ ನೂಕುವನು.\nಗಂಧ ದುರ್ಗಂಧಗಳನು\nಲಿಂಗ ವಾಸಿಸಿದಡೆ ವಾಸಿಸುವ, ಲಿಂಗ ನೂಕಿದಡೆ ತಾ ನೂಕುವನು.\nಮೃದು ಕಠಿಣ ಶೀತೋಷ್ಣಂಗಳನು ಲಿಂಗ ಸೋಂಕಿದಡೆ ಸೋಂಕುವನು.\nಲಿಂಗ ನೂಕಿದಡೆ ತಾ ನೂಕುವನು.\nಲಿಂಗಮಧ್ಯಪ್ರಸಾದಿಯಾದ ಕಾರಣ\nಲಿಂಗದೊಡನೆ ಕೂಡಿ \n  ಭೋಗಿಸಿ ಸುಖಿಸುವನು,ನಿಜಗುರು ಸ್ವತಂತ್ರಸಿದ್ಧಲಿಂಗೇಶ್ವರ ನಿಮ್ಮ ಪ್ರಸಾದಿ.\n"
}