{
    "id": "/16793", 
    "vachana": "ಸಂಸಾರದ ಸುಖವೆತ್ತ ನಿಮ್ಮ \n  ಸುಖವೆತ್ತ?\nಕತ್ತಲೆಯೆತ್ತ ಬೆಳಗೆತ್ತ?\nಎನ್ನಂತರಂಗದೊಳಗಿರ್ದು ತೋರುವೆ ಅಡಗುವೆ\nಇದೇನು ಗಾರುಡಿಗತನ ನಿನಗೆ?.\nಸವಿವಾಲು ಸಕ್ಕರೆಯನುಣ ಕಲಸಿ, ಬೇವನುಣಿಸಿಹೆನೆಂದಡೆ\nಅದು ಹಿತವಹುದೆ?\nನಿನ್ನ ನಿಜಸುಖದ ಸವಿಗಲಿಸಿ,\nಸಂಸಾರಸುಖವನುಣಿಸಿಹೆನೆಂದರದು ಮನಕೊಂಬುದೆ?.\nಎನ್ನೊಡನೆ ವಿನೋದವೆ ನಿನಗೆ? ಬೇಡ ಬೇಡ.\nಎನ್ನ ನೀನರಿದು ಸಲಹು,ನಿನಗೆ ಎನ್ನಾಣೆಯಯ್ಯಾ, ನಿಜಗುರು ಸ್ವತಂತ್ರಸಿದ್ಧಲಿಂಗೇಶ್ವರಾ.\n"
}