{
    "id": "17002", 
    "vachana": "ತನುವೆಂಬ ಭೂಮಿಯ ಮೇಲೆ,\nಶೃಂಗಾರದ ಇಂದ್ರಕೂಟಗಿರಿಯೆಂಬ ಕೈಲಾಸದಲ್ಲಿ\nಉತ್ತರ ದಕ್ಷಿಣ ಪಶ್ಚಿಮದಳದ\nಆತ್ಮ ಶಕ್ತಿ \n  ನಾದಗಳ ಮಧ್ಯದಲ್ಲಿ\nಶೂನ್ಯಸಿಂಹಾಸನವೆಂಬ ಸುಜ್ಞಾನಪೀಠದ ಮೇಲೆ\nನೀವು ಮೂರ್ತಿಗೊಂಡಿಹಿರಾಗಿ ಕಂಡು ಹರುಷಿತನಾದೆನು.\nಸೂರ್ಯಮಂಡಲದ ದ್ವಾತ್ರಿಂಶದಳದ ರುದ್ರರು ರುದ್ರಶಕ್ತಿಯರು\nನಿಮ್ಮನೋಲೈಸುತ್ತಿಹರು.\nಚಂದ್ರಮಂಡಲದ ಷೋಡಶದಳದ ರುದ್ರರು ರುದ್ರಶಕ್ತಿಯರು\nನಿಮ್ಮನೋಲೈಸುತ್ತಿಹರು.\nಅಗ್ನಿಮಂಡಲದ ಅಷ್ಟದಳದ ರುದ್ರರು ರುದ್ರಶಕ್ತಿಯರು\nನಿಮ್ಮನೋಲೈಸುತ್ತಿಹರು.\nಈ ಪರಿಯಿಂದ ದೇವರದೇವನ\nಓಲಗವನೇನೆಂದು ಹೇಳುವೆನು.\nಮತ್ತೆ \n  ಮೃದಂಗ ನಾಗಸರ ಕೊಳಲು ವೀಣೆ ಕಹಳೆ ಘಂಟೆ\nಶಂಖನಾದ ನಾನಾ ಬಹುವಿಧದ ಕೇಳಿಕೆಯ ಅವಸರದಲ್ಲಿ\nರಾಜಿಸುವ ರಾಜಯೋಗದ ನಿಜಗುರು ಸ್ವತಂತ್ರಸಿದ್ಧಲಿಂಗೇಶ್ವರಾ,ನಿಮ್ಮ ಶರಣರಾದ ರಾಜಯೋಗಿಗಳೇ ಬಲ್ಲರು.\n"
}