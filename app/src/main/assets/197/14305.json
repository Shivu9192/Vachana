{
    "id": "14305", 
    "vachana": "ಪ್ರಾಣಾಪಾನವ್ಯಾನೋದಾನ ಸಮಾನ ನಾಗ ಕೂರ್ಮ\nಕೈಕಲ ದೇವದತ್ತ ಧನಂಜಯವೆಂಬ ದಶವಾಯುಗಳ\nಪ್ರವರ್ತನೆ ಆ[ವುದ]ದಯ್ಯಾಯೆಂದಡೆ :\nಪ್ರಾಣವಾಯು ಹೃದಯಸ್ಥಾನದಲ್ಲಿದು ಶ್ವಾಸ ನಿಶ್ವಾಸಂಗಳಂ ಮಾಡೂದು.\nಅಪಾನವಾಯು ಗುದಸ್ಥಾನದಲ್ಲಿದು ಮಲಮೂತ್ರಂಗಳಂ\nಅಧೋಮುಖವಾಗಿ ಮಾಡೂದು.\nವ್ಯಾನವಾಯು ಕಂಠಸ್ಥಾನದಲ್ಲಿದು ಕ್ಷುಧೆನಿಮಿತ್ತ\nಆವುದಾನೊಂದು ದ್ರವ್ಯಾಪೇಕ್ಷೆಯಂ ಮಾಡೂದು.\nಸಮಾನವಾಯು ನಾಭಿಸ್ಥಾನದಲ್ಲಿದು ಉದ್ದೀಪನ ಪ್ರಕಾಶವಂ\nಮಾಡಿಕೊಂಡಂಥ ಅನ್ನವ ದಹಿಸೂದು.\nಉದಾನವಾಯು [ಜಿಹ್ವೆ] ಸ್ಥಾನದಲ್ಲಿದು ನುಂಗೂದು\nಉಗುಳೂದಂ ಮಾಡೂದು.\nನಾದವಾಯು ಸರ್ವಾಂಗಮಂ ವ್ಯಾಪಿಸಿಕೊಂಡಿಹುದು.\nಕೂರ್ಮವಾಯು ನೇತ್ರಸ್ಥಾನದಲ್ಲಿದ್ದು \n  ನಿಮಿಷಂಗಳಂ ಮಾಡೂದು.\nಕೃಕರವಾಯು ಘ್ರಾಣಸ್ಥಾನದಲ್ಲಿದ್ದು\nಸುಗಂಧದುರ್ಗಂಧಂಗಳಂ \n  ಮಾಡೂದು.\nಧನಂಜಯವಾಯು ಬ್ರಹ್ಮರಂಧ್ರದಲ್ಲಿದ್ದು,\nಷೋಡಶಕಲಾಪ್ರಕಾಶವಂ ಮಾಡೂದು.\nದೇವದತ್ತವಾಯು ಮುಖದಲ್ಲಿದ್ದು \n  ವಿವರ್ಧನವಂ ಮಾಡೂದು.\nಹೀಂಗೆ ದಶವಾಯುಗಳು ದಶಸ್ಥಾನದಲ್ಲಿ ದಶಗುಣ ವರ್ತನವಂ ಮಾಡುವವು.\nಅದೆಂತೆಂದಡೆ :\nಹೃದಿಸ್ಥಿತೋ ಪ್ರಾಣವಾಯು ಶ್ವಾಸನಿಶ್ವಾಸಕಾರಕಃ |\nಗುದೇ ಅಪಾನವಾಯುಶ್ಚ ನೇತ್ರಾಣಾಂ ನಿಮಿಷೋನ್ಮೇಷಕಾರಕಃ ||\nಕೃಕಲೋಘ್ರಾಣಗಂಧಂ ಚ ಧನಂಜಯಾಶ್ಚ ತೇಜಸಾ |\nದೇವದತ್ತೋ ಮುಖಂಚೈವ ಜಿಹ್ವಾಹಾಸ್ಯವಿವರ್ಧನಃ ||\nಏತಾನಿ ದಶವಾಯುಶ್ಚ ಸ್ಥಾನಸಂಖ್ಯಾ ಪ್ರಕೀರ್ತಿತಾ |\nಯೋ ಜಾನಾತಿ ಸಂಯೋಗೀಂದ್ರೋ ಅಪರೋ ನಾಮಧಾರಕಾಃ ||\nಎಂದುದಾಗಿ, ಇಂತೀ ದಶವಾಯುಗಳ ಸಂಚಾರವನರಿದು,\nಪ್ರಾಣಲಿಂಗಿಸಂಬಂಧಿಯಾದರೆ ಯೋಗೀಶ್ವರ.\nಹೀಂಗಲ್ಲದೆ ಉಳಿದ ನಾಮಧಾರಕರನೊಲ್ಲ ,ನಮ್ಮ ಪರಮಗುರು ನಂಜುಂಡಶಿವನು.\n"
}