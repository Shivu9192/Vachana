{
    "id": "10823", 
    "vachana": "ಭಕ್ತನೆಂಬ ಭೂಮಿಯಲ್ಲಿ\nಗುರೂಪದೇಶವೆಂಬ ನೇಗಲಿಯಂ ಪಿಡಿದು,\nಅಂತಃಕರಣ ಚತುಷ್ಟಯವೆಂಬ ಸೆಳೆಗೋಲಂ ಪಿಡಿದು,\nಉತ್ತರ ಕ್ರಿಯೆಯೆಂಬ ಹಂಸನೇರಿ,\nದುಷ್ಕರ್ಮದ ಕಾಟದ ಕುಲವಂ ಕಡಿದು,\nಅರಿವೆಂಬ ರವಿಕಿರಣದಲ್ಲಿ ಒಣಗಿಸಿ,\ne್ಞನವೆಂಬ ಬೆಂಕಿಯಲ್ಲಿ ಸುಟ್ಟುರುಹಿ,\nಆ ಹೊಲನ ಹಸನವ ಮಾಡಿ,\nಅದಕ್ಕೆ ಬಿತ್ತುವ ಭೇದವೆಂತೆಂದಡೆ:\nಈಡಾ ಪಿಂಗಳ ಸುಷುಮ್ನವೆಂಬ ನಾಳವಂ ಜೋಡಿಸಿ,\nತ್ರಿಕೂಟಸ್ಥಾನವೆಂಬ ಬಟ್ಟಲಂ ಬಲಿದು,\nಕುಂಡಲಿಯೆಂಬ ಹಗ್ಗವಂ ಬಿಗಿದು,\nಹಂಸನೆಂಬ ಎರಡೆತ್ತನ್ನೇ ಹೂಡಿ,\nಶಾಂತಿ ನಿರ್ಮಲವೆಂಬ ಮಳೆಗಾಲದ ಮೇಘಮಂ ಸುರಿದು,\nಆ ಬೀಜ ಪಸರಿಸಿ, ಪ್ರಜ್ವಲಿಸಿ ಫಲಕ್ಕೆ ಬಂದು ನಿಂತಿರಲು,\nಅದಕ್ಕೆ ಒತ್ತುವ ಕಸ ಆವಾವೆಂದಡೆ :\nಅಷ್ಟಮದದ ಹಲವಂ ಕಿತ್ತು, ಸಪ್ತವ್ಯಸನದ ಸೆದೆಯಂ ಕಳೆದು,\nಮನೋರಥವೆಂಬ ಮಂಚಿಗೆಯನ್ನೇರಿ,\nಬಾಲಚಂದ್ರನೆಂಬ ಕವಣಿಯಂ ಪಿಡಿದು,\nಪ್ರಪಂಚವೆಂಬ ಹಕ್ಕಿಯಂ ಹೊಡೆದು,\nಆ ಭತ್ತ ಬಲಿದು ನಿಂದಿರಲು,\nಅದನ್ನು ಕೊಯ್ಯುವ ಭೇದವೆಂತೆಂದಡೆ :\nಇಷ್ಟವೆಂಬ ಕುಡುಗೋಲಿಗೆ, ಪ್ರಾಣವೆಂಬ ಹಿಡಿಯ ಜೋಡಿಸಿ,\nಭವಭವವೆಂಬ ಹಸ್ತದಿಂದ ಪಿಡಿದು,\nಜನನದ ನಿಲವಂ ಕೊಯ್ದು,\nಮರಣದ ಸಿವಡಂ ಕಟ್ಟಿ,\nಸುe್ಞನಪಥವೆಂಬ ಬಂಡಿಯ ಹೇರಿ,\nಮುಕ್ತಿ ಕೋಟಾರಕ್ಕೆ ತಂದು,\nಉನ್ನತವೆಂಬ ತೆನೆಯಂ ತರಿದು,\nಷಡುವರ್ಣವೆಂಬ ಬೇಗಾರರಂ ಕಳೆದು,\nಅಂಗಜನೆಂಬ ಕಾಮನಂ ಕಣ್ಕಟ್ಟಿ,\nಮಂಗಲನೆಂಬ ಕಣದಲ್ಲಿ\nಯಮರಾಜನಿಗೆ \n  ಹಾಕದೆ,\nಚಿತ್ರಗುಪ್ತರ ಸಂಪುಟಕ್ಕೆ ಬರಿಸದೆ,\nಈ ಶಂಕರನೆಂಬ ಸವಿಧಾನ್ಯವನುಂಡು,\nಸುಖಿಯಾಗಿರುತಿರ್ಪ ಒಕ್ಕಲಮಗನ\nಎನಗೊಮ್ಮೆ ತೋರು ತೋರಯ್ಯಾ,ಅಮರಗುಂಡದ ಮಲ್ಲಿಕಾರ್ಜುನ ಪ್ರಭುವೆ. \n"
}