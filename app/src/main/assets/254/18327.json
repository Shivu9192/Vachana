{
    "id": "18327", 
    "vachana": "ಅಯ್ಯಾ, ತನ್ನ ಅe್ಞನ ಮೂಲಹಂಕಾರದಿಂದ\nಗುರುಚರಪರಭಕ್ತಗಣಂಗಳ ಕಂಡಡೆ ತಲೆವಾಗದಯ್ಯ ಎನ್ನ ಮನವು.\nತನ್ನ ಬೈರೂಪದ ಬಿಂಕದಿಂದ\nಗುರುಹಿರಿಯರು ಮಾತನಾಡಿದಡೆ\nಭೃತ್ಯಭಾವದಿಂದ ಮಾತನಾಡದಯ್ಯ ಎನ್ನ ಮನವು.\nಹಾ! ಹಾ! ಯತಿಗಳು ದಾರಿಯಲ್ಲಿ ಬಂದಡೆ\nತನ್ನ ಗರುವಿನಿಂದ ಅವರಿಗೆ ಹಾದಿಯ ಬಿಡದಯ್ಯ ಎನ್ನ ಮನವು.\nಹರಗುರುವಾಕ್ಯವಿಡಿದು ಆಚರಿಸುವ\nನಿಜನಿಷ್ಠ ಶೀಲವ್ರತಿಗಳ ಕಂಡಡೆ ತನ್ನ ಗರುವಿನಿಂದ\nಉರಿಮಾರಿಯಂತೆ, ಕೋಣ ಮಲತು ಗರುವಿನಿಂದ ತಿರುಗುವಂತೆ,\nಅವರ ಮೇಲೆ ಮಚ್ಚರಿಸಿತಯ್ಯ ಎನ್ನ ಮನವು.\nಇಂತಾ ಪರಮಪಾತಕ ಮನದ ಸಂಗದಿಂದ\nನೊಂದು ಬೆಂದು ಕಂಗೆಟ್ಟು \n  ಕುಂದಿ ತೊಳಲಿ ಬಳಲಿದೆನಯ್ಯ.\nಇಂತಹ ಕುಮನಸಂಗವ ಪರಿಹರಿಸಿ ಸಲಹಯ್ಯ.\nಶ್ರೀಗುರುಲಿಂಗಜಂಗಮವೆ.\nಹರಹರ ಶಿವಶಿವ ಜಯಜಯ ಕರುಣಾಕರಮತ್ಪ್ರಾಣನಾಥ ಮಹಾಶ್ರೀಗುರುಸಿದ್ಧಲಿಂಗೇಶ್ವರ.\n"
}