{
    "id": "18333", 
    "vachana": "ಅಯ್ಯಾ, ಮತ್ತೊಂದು ವೇಳೆ\nಸತ್ಯೇಂದ್ರಚೋಳನ ವಾರ್ತೆಯ ಕೇಳಿ\nಅನ್ನಕ್ಷೇತ್ರ ಅರವಟ್ಟಿಗೆಗಳು ಕೆರೆಬಾವಿಕಾಲುವೆಗಳು\nದಾನ ಧರ್ಮ ಪರೋಪಕಾರಗಳು ಮುಂತಾಗಿ ಮಾಡುವುದಯ್ಯ.\nತಾನು ಬಾಲನಾಗಿದ್ದಲ್ಲಿ ಒಬ್ಬ ವಿದ್ಯಬುದ್ಭಿ ಹೇಳಿದ ಗುರುವು\nಸತ್ಯದ ವಾರ್ತೆಯ ಕೇಳಿ ಮನೆಗೆ ಬಂದು ನಿಂತು ಮಾತನಾಡಿದಡೆ\nನೀನ್ಯಾರೊ ? ಎಂದು,\nಅರ್ಥೇಷಣ, ಪುತ್ರೇಷಣ, ದಾರೇಷಣದ ಮದಗಳು ತಲೆಗೇರಿ\nಅಹಂಕಾರದಿಂದ ಮನುಷ್ಯರ ಹಚ್ಚಿ\nಮನೆಯಿಂದ ಹೊರಡಿಸಿ ನೂಕಿಸುವುದಯ್ಯ.\nಮತ್ತಾರಾದಡು ಗುರುಹಿರಿಯರು ಕಂಡು\nಎಲೆ ಜೀವನೆ ನಿನ್ನ ಬಾಲತ್ವದ ವಿದ್ಯಬುದ್ಧಿ ಗುರುವೆಂದು ಹೇಳಿದಡೆ,\n'ಅವನೇನು ಪುಗಸಾಟೆ ಹೇಳಿದನೆ?\nನನ್ನ ರೊಕ್ಕವ ತಿಂದು ಹೇಳಿದ, ನೀನೊಬ್ಬ ನನಗೆ ಬುದ್ಭಿ ಹೇಳೋಕೆ'\nಎಂದು ದುರ್ವಾಕ್ಯವ ನುಡಿವುದಯ್ಯ.\nಇಂಥ ಭವದ ಹಂದಿ ಜಡಜೀವನ ಸಂಗವ ಪರಿಹರಿಸಿ ರಕ್ಷಿಸಯ್ಯ.\nಶ್ರೀಗುರುಲಿಂಗಜಂಗಮವೆ, ಹರಹರ ಶಿವಶಿವ ಜಯಜಯ ಕರುಣಾಕರಮತ್ಪ್ರಾಣನಾಥ ಮಹಾಶ್ರೀಗುರುಸಿದ್ಧಲಿಂಗೇಶ್ವರ.\n"
}