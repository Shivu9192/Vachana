{
    "id": "/18339", 
    "vachana": "ಅಯ್ಯಾ, ಎನ್ನ ಜೀವ ಮನ ಪ್ರಾಣಂಗಳಿಂದ,\nಸಮಸ್ತ ಯುಗಾಂತರದಲ್ಲಿ ಬರಬಾರದ ಯೋನಿಯಲ್ಲಿ ಬಂದೆನಯ್ಯ,\nಉಣ್ಣಬಾರದ ಆಹಾರಂಗಳನುಂಡೆನಯ್ಯ,\nಮಾಡಬಾರದ ವ್ಯವಹಾರಂಗಳ ಮಾಡಿದೆನಯ್ಯ.\nನೂರೊಂದುಕುಲ ಮೊದಲಾದ ಸಮಸ್ತಜಾತಿಯ ಸ್ತ್ರೀಯರ ಭೋಗಿಸಿದೆನಯ್ಯ.\nನುಡಿಯಬಾರದಪವಾದವ ನುಡಿದೆನಯ್ಯ,\nನಡೆಯಬಾರದನಾಚಾರದಲ್ಲಿ ನಡೆದೆನಯ್ಯ,\nತಿರುಗಬಾರದ ದೇಶವ ತಿರುಗಿದೆನಯ್ಯ.\nಹುಸಿಯನೆ ಮನೆಗಟ್ಟಿದೆನಯ್ಯ ; ಹುಸಿಯನೆ ಹಾಸಿ ಹೊದ್ದೆನಯ್ಯ.\nಹುಸಿಯನೆ ಆಭರಣವ ಮಾಡಿ ಸರ್ವಾಂಗಕ್ಕೆ ಆಚ್ಫಾದಿಸಿಕೊಂಡೆನಯ್ಯ.\nಇನ್ನೆನಗೆ ಗತಿಮೋಕ್ಷವುಂಟೆ ?\nಎಲೆದೇವ, ನಿನ್ನೊಲುಮೆಯಿಂದ ಏನಾದಡಾಗಲಿ.\nಎನ್ನಲ್ಲಿ ನೋಡಿದಡೆ ಅಣುಮಾತ್ರ ಸುಗುಣವಿಲ್ಲವಯ್ಯ.\nನಿಷ್ಪ್ರಪಂಚ ನಿರಾತಂಕಮೂರ್ತಿ ಶ್ರೀಗುರುಲಿಂಗಜಂಗಮವೆ\nಹರಹರ, ಶಿವಶಿವ, ಜಯಜಯ ಕರುಣಾಕರಮತ್ಪ್ರಾಣನಾಥ ಮಹಾಶ್ರೀಗುರುಸಿದ್ಧಲಿಂಗೇಶ್ವರ.\n"
}