{
    "id": "/12598", 
    "vachana": "ಪೃಥ್ವಿಯ \n  ಭಕ್ತನಾದಲ್ಲಿ,\nಸರ್ವಸಮಾಧಾನಿಯಾಗಿ ಭೂತಹಿತನಾಗಿರಬೇಕು.\nಅಪ್ಪುವಿನ \n  ಮಾಹೇಶ್ವರನಾದಲ್ಲಿ,\nಮಲ ನಿರ್ಮಲವೆನ್ನದೆ ಇರಬೇಕು.\nತೇಜದ \n  ಪ್ರಸಾದಿಯಾದಲ್ಲಿ,\nಜಿಗುಪ್ಸೆ ಚಿಕಿತ್ಸೆಯನರಿಯದಿರಬೇಕು.\nವಾಯುವಿನ \n  ಪ್ರಾಣಲಿಂಗಿಯಾದಲ್ಲಿ,\nಸುಗುಣ ದುರ್ಗುಣಂಗಳನರಿಯದಿರಬೇಕು.\nಆಕಾಶದ \n  ಶರಣನಾದಲ್ಲಿ,\nಲೇಖ ಅಲೇಖಂಗಳನರಿಯದಿರಬೇಕು.\nಮಹದಾಕಾಶದಂತೆ ಐಕ್ಯನಾದಲ್ಲಿ,\nಸುರಾಳ ನಿರಾಳಂಗಳನರಿಯದಿರಬೇಕು.\nಇಂತೀ ಷಟ್ಸ್ಥಲವ ಒಂದ ನೆಮ್ಮಿ, ಒಂದ ವೇಧಿಸಬೇಕು.\nವೇಧಿಸುವನ್ನಕ್ಕ ವಿರಳನಾಗಿ, ವೇಧಿಸಿ ನಿಂದಲ್ಲಿ ಅವಿರಳನಾಗಿ,\nತತ್ವಮಸಿಯೆಂಬ ಭಿತ್ತಿಯ ಮೆಟ್ಟದೆ, ನಿಶ್ಚಿಂತನಾಗಿರಬೇಕು,ನಿಃಕಳಂಕ ಮಲ್ಲಿಕಾರ್ಜುನಾ.\n"
}