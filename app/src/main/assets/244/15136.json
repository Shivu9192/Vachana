{
    "id": "15136", 
    "vachana": "ಅಚ್ಚಪ್ರಸಾದವೆಂಬುದೆ ನಿಶ್ಚಲ ನಿರ್ವಯಲಕ್ಕೆ ನಾಮವು.\nಅಚಲ \n  ಅಭಿನ್ನವೆಂಬುದೆ [ಅಚ್ಚಪ್ರಸಾದ ].\nಗುರುಸ್ವಾನುಭಾವದಿಂದರಿದು ನಿಶ್ಚಯವಾದುದೆ ನಿಚ್ಚಪ್ರಸಾದ.\nಅಷ್ಟಮೂರ್ತಿಗಳ ಸಮಯವನರಿದುದೆ ಸಮಯಪ್ರಸಾದ.\nಏಕಪ್ರಸಾದವೆಂಬುದೆ ಅಂಡಪಿಂಡ ಬ್ರಹ್ಮಾಂಡಗಳಿಗೆ ಏಕರಸಮಯವಾಗಿ\nತತ್ವಮಸಿಯಾದಿ ವಾಕ್ಯಂಗಳನರಿತು\nಸರ್ವಕಲ್ಪಿತಬ್ರಹ್ಮವೆಂದು ಅರಿತುಕೊಳ್ಳಬಲ್ಲರೆ\nಏಕಮೇವನದ್ವಿತೀಯವೆಂದು ವಾಕ್ಯಂಗಳಿಗೆಡೆಗೊಡದೆ ಏಕಪ್ರಸಾದವ\nಕೊಂಡವರು ಬಸವ ಚನ್ನಬಸವ [ಪ್ರಭುದೇವ] ಮುಖ್ಯವಾದ\nಅಸಂಖ್ಯಾತ ಗಣಂಗಳು.\n[ಕೊಂಡವರ ಏಕ] ಪ್ರಸಾದದಿಂದ\nಮುಂದಾದವರಿಗೂ ಇದೇ ಪ್ರಸಾದ\nಹಿಂದಾದವರಿಗೂ ಇದೇ ಪ್ರಸಾದ\nಇಂದಾದವರಿಗೂ ಇದೇ ಪ್ರಸಾದ.\nಈ ಪ್ರಸಾದವಲ್ಲದೆ ನಿತ್ಯಾನಿತ್ಯ ಹಸಿವು ತೃಷೆಗೆ ಕೊಂಬುವದು\nಪಾದೋದಕಪ್ರಸಾದವಲ್ಲ.\nನೀರಕೂಳನುಂಡು ಜಲಮಲವೆಂಬುದು\nಪಾದೋದಕ ಪ್ರಸಾದವಲ್ಲ.\nನಿತ್ಯ \n  ತೃಪ್ತಿಯೇ ಪ್ರಸಾದವೆಂಬುವದು ಪರಮಾನಂದವು.\nಈ ಭೇದವನರಿದುಕೊಳ್ಳಬಲ್ಲಾತನೆ ಭಕ್ತ, ಕೊಡಬಲ್ಲಾತನೆ ಗುರುವು.\nಪಾದೋದಕ ಪ್ರಸಾದವ ಕೊಳ್ಳಬೇಕೆಂಬಾತ ಭಕ್ತನಲ್ಲ, ಬದ್ದಭವಿ.\nಉರಿಕೊಂಡ ಕರ್ಪುರವ ಮರಳಿ ಸುಡುವರೆ ?\nಪರುಷ ಮುಟ್ಟಲು ಲೋಹ ಹೊನ್ನಾದ ಮೇಲೆ ಮರಳಿ ಮರಳಿ\nಪರುಷವ ಮುಟ್ಟಿಸುವರೆ ?\nಜ್ಯೋತಿ ಮುಟ್ಟಿದ ಮನೆಗೆ ಕತ್ತಲುಂಟೆ ?\nಪಾದೋದಕ ಪ್ರಸಾದ ಸೋಂಕಿದ \n  ಪ್ರಸಾದವಲ್ಲದೆ\nಪ್ರಸಾದಕ್ಕೆ ಪ್ರಸಾದವುಂಟೆಚೆನ್ನಯ್ಯಪ್ರಿಯ ನಿರ್ಮಾಯಪ್ರಭುವೆ ?\n"
}